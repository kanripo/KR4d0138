# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:01.403832
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷三十三
<pb:KR4d0138_WYG_033-1a>¶
欽定四庫全書¶
　梁谿集巻三十三　　　　　宋　李綱　撰¶
　　表本詔書上¶
　　　擬撰表本¶
　　　　起居道君太上皇帝表本¶
　　　　起居孝慈淵聖皇帝表本¶
　　　靖康擬詔書¶
　　　　撫諭河北詔　　　　奬諭徐處仁詔書¶
<pb:KR4d0138_WYG_033-1b>¶
　　　　起防秋兵詔　　　募兵出財詔¶
　　　　戒諭姚古詔書　　賜夏國主詔書¶
　　　　與大金國書　　　與髙麗王詔書¶
　　　擬撰表本(建炎元年七/月得㫖擬撰)¶
　　起居道君太上皇帝表本¶
臣某言神京不守坐失金湯天斾啓行越在草莽凡為臣¶
子之列均深痛憤之情臣某誠悲誠感頓首頓首㳟惟¶
道君太上皇帝陛下逰神穆清宅心昭曠法堯舜之遜¶
<pb:KR4d0138_WYG_033-2a>¶
禪濟家國之艱難方交兩宫之歡永享四海之養鄰邦¶
犯順戈㦸暗於中原帝座移居鑾輿幸於朔野神人感¶
憤華夏悲摧而臣濫總帥權莫陪執馭廹羣臣再三之¶
懇請謂大寳不可以乆虚勉狥輿情嗣守神噐瞻行宫¶
而靡及慕慈訓以増懷輯睦師徒冀宗祊之可保撫寧¶
方夏佇車駕之言歸謹遣通直郎試太常少卿臣周望¶
奉表起居以聞臣無任¶
　　起居孝慈淵聖皇帝表本¶
<pb:KR4d0138_WYG_033-2b>¶
臣某言戎馬薦興環日畿而布列帝都不守致天步之¶
艱難萬國悼心三靈失色臣某誠悲誠感頓首頓首㳟¶
惟孝慈淵聖皇帝陛下法禹湯之㳟儉體堯舜之聰明¶
十載東宫令徳聞於海㝢踰年南靣仁政浹于寰區適¶
當嗣位之初兩致鄰邦之冦割地増幣以生靈屈己而¶
講和擐甲登埤為廟社忘身而固守金湯失險羽衞啓¶
行致翠華之䝉塵瞻紫㣲而移座華夏失庇神人疇依¶
而臣叨總師徒莫陪羈靮迫羣臣之懇請嗣大寳以撫¶
<pb:KR4d0138_WYG_033-3a>¶
臨仰遵勤儉之風庻格中和之治傷心北望緬懷異域¶
而増悲整駕南還尚冀敵人之悔禍謹遣通直郎試太¶
常少卿臣傅雱奉表起居以聞臣無任¶
　　　靖康擬詔書¶
　　撫諭河北詔(闕/)¶
　　奬諭徐處仁詔書(闕有進呈劄子并御/批見第五十一巻)¶
　　起防秋兵詔(時敵騎出境朝廷恬然以為無事防/邉禦冦之策置而不問公竊憂之與)¶
　　　(同知樞宻院事許翰議於上前謂今秋敵必再/至宜預詔天下起兵防秋為捍禦之計上命草)¶
<pb:KR4d0138_WYG_033-3b>¶
　　　(詔以諭諸路安/撫總管鈐轄司)¶
朕初嗣厯服遭時艱難虎狼之羣敢肆陵侮侵犯邉境¶
達于都畿頼宗廟社稷之靈賢士大夫勤王將士之力¶
以克捍禦而倉卒之間輔臣失計割三鎮以賂之天啓¶
朕心斥去姦回决策堅守今者重兵尾襲賊騎遁逃朔¶
部無虞與天下同慶然而敵情狡獪未有所懲秋高馬¶
肥慮復侵軼非以虎符起天下兵控扼邉陲蕩攘羣冦¶
則何以震慴狂敵奮張國威以定中興之業詔到仰諸¶
<pb:KR4d0138_WYG_033-4a>¶
路安撫總管鈐轄司各下所管州軍遴選將佐訓練正¶
兵招填闕額繕治器甲儲蓄芻粮預偹軍須以聽朕命¶
夫一嵗之間而再勤師旅良非獲已共攄大憤玆惟其¶
時故兹詔示想宜知悉¶
　　募民出財詔(時降詔誡諭諸路起防秋兵或者慮/財不足公議於上前乞募民出財朝)¶
　　　(廷等第推恩以激勸之庶幾/可濟上命草詔以諭中外)¶
朕嗣承丕緒夙夜兢惕思所以綏撫四海惠養元元以¶
為無窮之計而冦戎弗靖未能偃兵故將起天下之師¶
<pb:KR4d0138_WYG_033-4b>¶
以振國威然而興師十萬日費千金方今積弊之後雖¶
朕痛自刻勵罔敢汰侈罷斥浮冗粗給經費其於師旅¶
之用誠未有以贍之也昔漢帝募民入粟塞下而師頼¶
以濟今朕上為宗廟社稷之重將以定中興之業下為¶
億兆蒼生之衆將以圗休息之期此忠臣義士協濟艱¶
難之秋也應天下士民上户有能推其財穀贏餘以佐¶
軍興者州縣聼其自願不得抑勒不以多寡别項儲蓄¶
專以為募兵養士之費具數申樞宻院各以名聞朕將¶
<pb:KR4d0138_WYG_033-5a>¶
等第推恩以為忠義之勸故兹詔示想宜知悉¶
　　戒諭姚古詔書(姚古為河東路制置使乆駐師/威勝軍不進上令草詔戒諭之)¶
勑姚古太原為河東根本右控關陜左通朔部在三鎮¶
尤為重地金人攻圍殆百餘日兵疲粮乏勢危力殫羽¶
書日聞夙夜憂念以卿素著忠勇為時名臣故命統帥¶
諸將進兵應援近雖已復隆徳威勝前扼南北關尚未¶
聞踰團栢越徐溝以造太原之下致使賊馬猖獗侵掠¶
汾晉其何以觧朕西顧之憂詔到其率勵士卒戮力用¶
<pb:KR4d0138_WYG_033-5b>¶
命破堅却敵觧圍太原以復忻代高爵厚祿朕何愛焉¶
故兹親筆詔示想宜知悉夏熱卿比平安好遣書指不¶
多及¶
　　賜夏國主詔書(時金人犯闕夏人亦起兵以擾西/埀鄜延路繳進夏人檄書上命草)¶
　　　(詔賜夏國主解/其意以撫慰之)¶
詔夏國主朕居春宫十有餘載弗敢怠逸四方所聞道¶
君太上皇帝享國日久厭萬機之繁爰議内禪朕辭不¶
獲命遂登大寳深惟祖宗建構之隆上皇付託之重夙¶
<pb:KR4d0138_WYG_033-6a>¶
夜兢惕懼不克任而金人不道乘郭藥師背叛之故䧟¶
沒燕山俶擾邉境達于都畿肆為貪殘劫質以徃永念¶
卿屛翰之舊信誓皎然義當戮力同濟艱難以敵王愾¶
而陜西奏報乃言卿國㸃集重兵五路深入攻䧟城堡¶
殺傷兵民朕惟卿明允篤誠世濟忠孝主于西陲藩屏¶
帝室多歴年所英聲流聞今至於兹殆朕徳弗類嗣政¶
之初未能綏撫之所致也西顧悵然良自傷悼及得鄜¶
延路帥臣章䟽繳到卿國檄書公牒省覽再三乃知搆¶
<pb:KR4d0138_WYG_033-6b>¶
兵起于誤聼檄書初言中國失徳數事皆曩時大臣誤¶
國上皇已降詔書深自悔悼今朕克已求治以儉先天¶
下凡滛巧奢麗之具一切屏去蠧國害民之臣咸已竄¶
誅前日之事所不復論中言賀正人使之歸所見京城¶
整齪兵甲修治樓櫓疑有姦臣變亂此乃隄防金人之¶
故豈有他哉終言與本朝信誓之乆義須救援以此知¶
卿忠義有素誤聼致此初無他心至於過差之辭朕初¶
不之罪也公牒言國書之寳與舊不同此乃有司用寳¶
<pb:KR4d0138_WYG_033-7a>¶
差誤已重竄責凡兹細故朕既釋然卿亦宜亮夫金人¶
以蕞爾海隅之國背天逆神滅絶契丹遂陵中國滛暴¶
滋甚使其得志河有於卿哉孤軍深入理當勦殄朕以¶
皇弟肅王在其軍中第命將士驅逐出境邉城晏然前¶
遣康隨鄭惟康道意必亮此誠詔到卿宜釋去疑慮撫¶
諭將士抽廽甲兵修好如故髙爵厚賜朕何愛焉今遣¶
武功大夫王佑武功郎馬持告諭故兹詔示想宜知悉¶
夏熱卿比平安好否遣書指不多及¶
<pb:KR4d0138_WYG_033-7b>¶
　　與大金國書(幹離不邀割三鎮既退兵三鎮之民/為朝廷堅守誓不從敵上命草書與)¶
　　　(敵主/道意)¶
靖康元年五月姪大宋皇帝致書于伯大金皇帝闕下菲¶
徳之居東宫十有餘年矣邇者道君太上皇帝厭萬幾¶
之煩遂議内禪肆及眇躬膺受大寳惟懷永圗願修鄰¶
好而兵革擾攘未遑致問其為懷企何可勝陳言念往¶
日遣使海上通兩國之歡信誓昭然金帛之輸未嘗有¶
闕誠謂世守兹盟無有携貳而皇子郎君乃捃拾細故¶
<pb:KR4d0138_WYG_033-8a>¶
敗棄舊約因叛將藥師以兵内嚮䖍劉邉陲深入畿甸¶
乘中國之不備遂肆慿陵誠非所望於善鄰也城下之¶
盟葢緣輔臣怯懦失計重鎮寳貨一切惟命皆出要盟¶
神所不臨豈復可用而况還師渡河劫質肅王巳復渝¶
約勤王之師百萬集于城下將士憤怒咸欲邀撃徒以¶
肅王在軍之故深戒用兵使得全師以歸而皇子郎君¶
肆為滛暴屠戮良民係纍婦女焚蕩室廬不可勝計緣¶
是之故三鎮之民皆出死力為國堅守雖朝廷號令有¶
<pb:KR4d0138_WYG_033-8b>¶
所不從此乃軍前失信之所致也重念頃者道君太上¶
皇帝與大金皇帝歡盟相得之厚既滅大遼分燕山之¶
故境以歸中國累年于兹中國未嘗得粒粟尺帛之助¶
而漕運之勞金幣之費不可勝計今燕山䧟沒既渝前¶
約又欲併取三鎮之地使敝邑無以為屏翰是豈大金¶
皇帝之㫖哉且皇子郎君雖貴人臣也坐受本朝宰臣¶
親王之拜敗盟爽約妄起兵端黷貨無厭求取不已有¶
一於此豈人臣之所當為哉敝邑無辜横遭屈辱以大¶
<pb:KR4d0138_WYG_033-9a>¶
金皇帝之聰睿仁慈寕不諒此逺恃英明敢以實告前¶
日皇子郎君割地求賂廣有要索敝邑不校悉皆聼從¶
彼此非誠人情不逺誰不知之欲尋徃日之盟以結兩¶
國之好使兵革不用生靈休息莫如度其所可行者重¶
結盟誓以信守之昔我烈祖真宗皇帝與大遼盟于澶¶
淵百有餘年未嘗少有變故天祚失徳不可振起乃至¶
于兹大金皇帝倘垂英察使燕山歸于大邦三鎮安于¶
敝邑各得其所保兹舊疆信使交通嵗幣修好傳之永¶
<pb:KR4d0138_WYG_033-9b>¶
世為子孫無疆之休顧不韙與謹遣使人往布誠悃儻¶
或見允願示佳音所有黏罕國相軍馬見在河東亦冀¶
召還以篤和好有少禮物具如别錄中夏炎蒸逺祈保¶
毓¶
　　與髙麗王詔書(金人退師朝廷遣使臣侯章/等至髙麗國上命草詔與之)¶
詔髙麗國王朕居春宫十有餘載雖徳不類罔敢怠逸¶
亦惟四方所聞道君太上皇帝享國日乆厭於萬幾之¶
煩爰議内禪朕辭不獲命遂登大寳深惟祖宗基構之¶
<pb:KR4d0138_WYG_033-10a>¶
隆上皇付託之重夙夜警惕懼不克任而金人不道乘¶
郭藥師背叛之故陷沒燕山俶擾邉境達于都畿方朕¶
即政之初遭此震驚以故未及與王相聞朕惟王世濟¶
忠孝膺受顯册奄有三韓之地屛翰之舊乆受國恩肆¶
我烈祖神宗皇帝遣使修聘禮意備至情同骨肉義則¶
君臣以至于我道君太上皇帝頻年遣使錫賚不貲待¶
遇加等朕惟中國與王逺隔遼海壤斷土絶而恩禮如¶
此豈有他哉亦惟藩衛中國庶幾艱難有以敵愾兹者¶
<pb:KR4d0138_WYG_033-10b>¶
金人乘我不備與叛人階來深入内地王國與之為鄰¶
相望無數百里之逺而不能蕩其巢穴以報中國豈累¶
朝待遇殊絶之意邪彼金人者固嘗臣屬於王以蕞爾¶
海隅之醜背天逆神絶滅契丹遂陵中國滛暴滋甚使¶
其得志何有於王哉孤軍深入理當勦殄朕以其劫質¶
肅王而去第命將士驅逐出境邉城晏然方將起天下¶
之兵問罪小醜王其率勵師衆相為表裏以行天誅夫¶
糾逖王慝獻俘本朝以報中國數世之恩大忠也取亂¶
<pb:KR4d0138_WYG_033-11a>¶
侮亡誅討滛暴以伸威沙漠之外大義也拓地開境覆¶
其巢穴以報驟驕不臣之罪大威也一舉而三者皆得¶
王何憚而不為哉高爵厚賜朕於王無所愛惜王其勉¶
之今遣侯章等往諭至意夏熱比平安好遣書指不多¶
及¶
　¶
　¶
　¶
<pb:KR4d0138_WYG_033-11b>¶
　¶
　¶
　¶
　¶
　¶
　¶
　¶
　梁谿集巻三十三¶
