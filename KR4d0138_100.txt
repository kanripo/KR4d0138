# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:02.650712
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百
<pb:KR4d0138_WYG_100-1a>¶
欽定四庫全書¶
　梁谿集巻一百　　　　　　宋　李綱　撰¶
　　表劄奏議六十二¶
　　　奏陳利害劄子　　　乞宫觀奏狀¶
　　　奏陳車駕不宜輕動劄子¶
　　　乞令湖北京西宣撫司差兵控扼江表奏狀¶
　　　進御書草聖千文賛劄子¶
　　奏陳利害劄子¶
<pb:KR4d0138_WYG_100-1b>¶
臣近者不量淺短輙冒萬死條陳淮西叛將利害仰凟¶
天聰夙夜靡寜以俟嚴譴伏䝉聖慈既赦狂瞽又降璽¶
書特有褒諭感戴大恩非臣糜捐所能報稱然臣竊見¶
都進奏院報張浚罷相以言章落職宫觀淮西之變浚¶
實有罪責罸之加其誰曰不宜但言者引漢武誅王恢¶
事以為比臣愚竊以為不然試為陛下陳之昔王恢設¶
馬邑之謀欲誘匈奴擊之事既不諧武帝以造兵謀本¶
出恢動大衆而無成功不誅無以謝天下遂下恢廷尉¶
<pb:KR4d0138_WYG_100-2a>¶
此武帝之過舉非盛徳事也何則勝負兵家常勢顧規¶
畧何如耳易象有左次無咎之言兵法有善敗不亡之¶
戒渠以一失遂害大計哉觀秦穆之用孟明拜賜於三¶
北之餘光武之用馮異収功於桑榆之際則知武帝之¶
誅恢未為無失也今浚之罪乃在於志廣才踈力小任¶
重不能諮諏良䇿而專於自用不能輯睦將帥而輕務¶
改移遂致士卒攜離捨我就敵以此罪浚夫復何辭若¶
以王恢為比咎其始造兵謀則是因咽廢食懲&KR0325;吹韲¶
<pb:KR4d0138_WYG_100-2b>¶
以細故而揺大計恐非䇿之得也今方强冦憑陵僣逆¶
窺伺國勢未定人心驚疑若不注意治兵以為自强之¶
計則何以安宗社保生靈固邊疆禦外侮徒以措置一¶
失之故遂欲盡棄前日之所為歸罪始造兵謀者臣恐¶
智謀之士巻舌而不敢談兵忠義之臣扼腕而無所發¶
憤將士觧體而不用命州郡望風而無堅城陛下將誰¶
與立國哉且今日朝廷之勢固自若也襟帶江淮保據¶
荆襄連接川峽韓世忠張俊岳飛吳玠之軍分屯要害¶
<pb:KR4d0138_WYG_100-3a>¶
不下數十萬人兵未為弱去冬敗劉麟劉猊之徒甚衆¶
用兵未為不利倘因淮西之變益自懲創審號令明紀¶
律徙諸軍家屬於江南以便粮餉教戰艦水軍於㳂江¶
以備不虞姑輟進取之謀且為固守之計和恊輯睦静¶
以待之使國勢漸定人心漸安士氣漸振乃可徐議恢¶
復譬猶病人調治向安又為藥餌所誤傷其正氣豈可¶
遽欲康强哉不察此理經變故而亟動揺使外冦得以¶
乘其間隙譬猶弈棊前著既差後著復錯是謂自敗欲¶
<pb:KR4d0138_WYG_100-3b>¶
求勝敵不可得也臣頃年嘗因賊馬入冦淮甸獻陳愚¶
計以謂退避之説不可行於今何哉前之為冦者金人¶
也利於虜掠得所欲則還師今之為寇者偽齊也利於¶
土地得一郡則守一郡得一邑則守一邑翠華退避之¶
後將士奔潰賊勢鴟張將安所定止哉誤䝉採擇特降¶
褒詔今日之説亦猶是也伏望陛下堅聖心而勿動修¶
軍政以自强無為趣時獻言者之所揺古語曰臨大難¶
而不懼聖人之勇也惟陛下留神幸察夫張浚措置失當¶
<pb:KR4d0138_WYG_100-4a>¶
誠有罪矣然其區區徇國之心有可矜者願少寛假以¶
責來效昔漢髙祖用兵䘮師跳身者屢矣然卒與成功¶
者皆舊臣也借使毎敗必逐則張良陳平之流不勝其¶
誅矣臣前所論淮西事宜指陳浚措置失當非黨浚者¶
今此論奏亦非為浚游説也因言者引王恢造兵謀之¶
喻深恐退避講和之議復出以眩惑聖聽則大事去矣¶
宗社安危自此而分故敢披露肝膽冒昧有言死有餘¶
罪臣以衰病累請宫祠未奉俞允邇來犬馬之疾益深¶
<pb:KR4d0138_WYG_100-4b>¶
將填溝壑巳别具奏乞骸骨以歸山林貪戀明時何可¶
言喻愛君憂國之志雖在&KR0373;畝豈敢弭忘伏望陛下哀¶
而憐之干冒天威無任惶懼戰越之至¶
　　小貼子¶
　臣契勘朝廷所恃以禦敵者將士也新失淮西之軍¶
　將士之心未定正當静以飬之頻降詔㫖慰勞撫諭¶
　使明知陛下徳意所在庶㡬士心復安若先為退保¶
　之計以示怯敵臣恐諸軍將士觧體人人無固守之¶
<pb:KR4d0138_WYG_100-5a>¶
　志為盜之招昔真宗皇帝澶淵之行未定又欲南幸¶
　召髙瓊謀之瓊對曰南幸無不可者但慮將士離散¶
　不復可収遂定親征之謀臣以謂正與今日之事相¶
　類竊見近降指揮應副廬夀盱眙等處米斛並改撥¶
　赴建康府下卸又差梁汝嘉知平江府外議皆謂車¶
　駕將幸平江平江與建康相去不逺徒有退避怯敵¶
　之名臣私憂過計冒昧上聞不勝皇懼伏乞聖察¶
　臣近據岳飛公文今月十九日部率軍馬前去襄漢¶
<pb:KR4d0138_WYG_100-5b>¶
　臣契勘淮西兵將新叛之後藩籬踈缺並無控扼朝¶
　廷近降指揮令飛分兵屯駐江池等州事理正宜如¶
　此今乃前去襄漢上流空虚緩急何以應援伏望聖¶
　慈詳酌特降睿㫖令飛屯兵照應江池及淮西一帶¶
　候過防冬措置襄漢未晚伏乞睿察¶
　　乞宫觀奏狀¶
右臣近以衰病累具奏聞乞罷帥權除一宫觀差遣伏¶
䝉聖慈降詔不允仰荷大恩第深感涕竊念臣孤陋無¶
<pb:KR4d0138_WYG_100-6a>¶
取誤被眷知起於閑廢之中付以方面之寄朅來江右¶
物華再秋雖殫夙夜之勤曽蔑涓埃之補而臣年衰景¶
暮福過災生百病之所交攻萬慮之所纒集將遂填於¶
溝壑願休息於山林方本路盜賊稍衰之時兼㳂江邊¶
報未急之際不乞身而閑退必誤國以顛隮伏望聖慈¶
特降睿㫖檢㑹臣累奏除一外任宫觀從便居住或許¶
守本官致仕庶㡬專近醫藥尚保餘齡干冒天威無任¶
惶懼戰越之至¶
<pb:KR4d0138_WYG_100-6b>¶
　　小貼子¶
　契勘臣自春夏以來乆患瘡瘍纔稍痊安又得足弱¶
　筋攣之疾拜跪艱難歩履蹇緩至今未愈近來復苦¶
　心氣煩憒健忘漸成淋疾醫者謂憂慮傷損所致若¶
　不控告君父罷免帥權少就閑散决難自全伏望聖¶
　慈哀憐特從所請使得歸休保飬衰疾異時䝉被驅¶
　䇿不敢辭難伏乞睿察¶
　　奏陳車駕不宜輕動劄子¶
<pb:KR4d0138_WYG_100-7a>¶
臣近因上䟽論淮西事宜嘗獻狂瞽竊謂車駕不宜輕¶
動正當静以鎮之諸將重兵不宜抽囬正當分屯要害¶
益為自固之計妄意及此其説畧而未詳今聞朝廷以¶
梁汝嘉知平江剙盖營屋萬餘間及召張俊楊沂中全¶
軍還駐建康如此則是移蹕之謀抽囘軍馬之計皆審¶
如所聞宗社安危生靈休戚繫此一舉敢冒萬死為陛¶
下詳陳之臣聞自昔用兵以成大業者必先固人心作¶
士氣據地利而不肯先退盡人事而不肯先屈是以楚¶
<pb:KR4d0138_WYG_100-7b>¶
漢相距於滎陽成臯間髙項雖屢敗不退尺寸之地既¶
割鴻溝羽引而東遂有垓下之亡曹操袁紹戰於官渡¶
操雖兵弱粮乏荀彧止其退師既焚紹輜重紹引而歸¶
遂䘮河北由是觀之今日之事豈可因一叛將之故望¶
風怯敵遽自退屈果出此謀六飛囘馭之後人情動揺¶
莫有固志士氣銷縮莫有鬭心冦偽乗之誰為陛下堅¶
守苦戰以禦大敵者且建康去平江無數百里之逺非¶
有髙山大川以為限隔健馬疾馳數日可至徒有怯敵¶
<pb:KR4d0138_WYG_100-8a>¶
之名無益退避之實建康有長江天塹之險不能固守¶
何有於吳㑹哉聲勢所逼退而之臨安又退而之㑹稽¶
又退而之閩粤極矣我退彼進使賊馬南渡得一邑則¶
守一邑得一州則守一州得一路則守一路亂臣賊子¶
黠吏奸氓從而附之虎踞鴟張雖欲如前日返駕還轅¶
復立朝廷於荆榛瓦礫之中不可得也偷取目前之安¶
不顧異時噬臍之悔非䇿之得者借使冦騎衝突不得¶
巳而權宜避之猶為有説今幸疆場未有警急之報兵¶
<pb:KR4d0138_WYG_100-8b>¶
將初無不利之失朝廷正可懲徃事修軍政審號令明¶
賞刑益務固守而遽為此擾擾棄前功蹈後害以自趣¶
於禍敗豈不重可惜哉臣故曰車駕不宜輕動正當静¶
以鎮之者此也臣又聞自昔有江表者必以淮南為籓¶
籬屯重兵於江北然後江南可安六朝相繼數百年雖¶
苻堅石勒宇文拓䟦之盛不能陵踐凡以强藩巨鎮盡¶
列淮上也故後唐李氏有淮南則足以保國既失江北¶
國勢遂卑由是觀之今日之事豈可因一叛將之故悉¶
<pb:KR4d0138_WYG_100-9a>¶
罷屯戍遂欲棄置於度外張俊既去盱眙楊沂中又去¶
廬夀李宏獨以千兵守之使賊挾叛將以來則廬夀必¶
不能守前日酈瓊之叛屋宇倉廪置而不焚豈無深慮¶
使賊得據合淝則舒蘄光黄一帶無兵可禦决須退保¶
是賊無亡矢遺鏃之費以談笑而下淮西也一失淮西¶
與之共長江之利江南可得無患乎州縣無備人情震¶
駭一患也塩貨不通粮餉皆阻二患也濟渡多端難於¶
控扼三患也時出兵以擾我疲於奔命四患也得吾州¶
<pb:KR4d0138_WYG_100-9b>¶
縣蝟結蟻聚水草有依遂為吾之痼疾五患也昔人有¶
言長江千里當備者不過數處如人一身腠理為急淮¶
西者今之腠理也賊馬入冦必趣廬夀前日以劉光世¶
全軍數萬人守之猶懼不濟今乃無兵是委重地與敵¶
以為背脇疽根豈不重可惜哉臣故曰諸將重兵不宜¶
抽囘正當分屯要害益務自固者此也前日劉光世一¶
軍以措置失當之故將士攜離捨我歸敵非細故矣萬¶
一因此翠華移蹕將士召還以致不可勝言之患是措¶
<pb:KR4d0138_WYG_100-10a>¶
置之失又非前日之比也昔人有言動不詳思輙喜言¶
誤誤不可數也臣觀朝廷自建炎以來毎失機㑹其誤¶
多矣譬猶奕者前著雖差後著猶可救也若著著皆誤¶
何以取勝傍觀者得不為之寒心臣愚竊思所以為今¶
日計願陛下深體漢祖之用心堅忍而勿輕變非有大¶
警急姑少安之丁寜訓戒三四大臣益圗所以自固之¶
䇿遣張俊全軍進屯廬夀而存其家屬於建康以便粮¶
餉命韓世忠兼保盱眙而留楊沂中以衛行在詔岳¶
<pb:KR4d0138_WYG_100-10b>¶
飛分兵江池以保上流㳂江有備則國勢亦粗定矣前¶
日剏造車船戰艦所費不貲初不聞置軍教閲將安用¶
之謂冝収拾於建康上流州縣如太平江池等州蕪湖¶
繁昌湖口等縣擺泊仍於江湖間募習水善游者萬餘¶
人刺手背為水軍差官統領分𨽻教習使金鼔旌旗上¶
連下接以備緩急之用則賊騎雖熾亦豈敢遽窺江右¶
哉使今冬防守無虞則人心自安國勢亦固可以徐圖¶
善後之䇿捨此不為而但務退保臣未見其可也抑臣¶
<pb:KR4d0138_WYG_100-11a>¶
聞之書曰民非后罔戴后非衆罔與守邦又聞之孟子¶
曰保民而王莫之能禦天子作民父母必有保民之心¶
然後衆心欣戴如子之保父母此上下之所以能相固¶
也蜀先主去荆州從之者數萬人曹操逐之或勸捨衆¶
而速行先主曰衆人從我豈忍棄之説者謂其有帝王¶
之度區區偏霸之主猶如此而况於天下之君乎臣願¶
陛下以保民之憂為先則雖弱必强中興之業不難致¶
矣臣以愚拙毎進狂直之言必䝉褒納有君如此其忍¶
<pb:KR4d0138_WYG_100-11b>¶
負之故敢於艱虞之時復進苦口逆耳之説言或可採¶
願陛下與三四大臣熟議利害斷而行之庶㡬有補萬¶
一徒能容納而不用無益也昔漢髙祖開濟大業非無¶
張良陳平之臣出竒畫䇿動必有功然勸為義帝伐項¶
羽者三老董公也勸出武闗置軍宛葉者轅生也勸都¶
闗中者婁敬也勸以親子弟王齊者田肯也必有衆謀¶
乃能有濟今臣以孤陋逺在千里之外毎有所聞輙獻¶
臆説仰禆廟謀尚庶㡬於數子伏望聖慈赦其罪而取¶
<pb:KR4d0138_WYG_100-12a>¶
其忠天下不勝幸甚¶
　　乞令湖北京西宣撫司差兵控扼江州奏狀¶
九月二十四日准樞宻院九月十四日劄子節文本司¶
申契勘酈瓊靳賽等率淮西兵將全軍反叛驅擁官吏¶
軍民歸附偽齊竊慮不測前來㳂江諸處作過其江州¶
委是要害去處並無兵馬控扼欲望朝廷檢㑹本司近¶
奏事理速降指揮行下湖北京西宣撫使司差撥軍馬¶
前來興國軍江州駐劄以備不虞右檢㑹八月二十一¶
<pb:KR4d0138_WYG_100-12b>¶
日奉聖㫖令岳飛差撥水軍三五千人乘駕戰艦委近¶
上統制官統率順流於蘄陽鎮擺泊仍令差先鋒人舩¶
前徃江州屯駐照應控扼近據岳飛奏縁淮甸即日别¶
無探報如稍警急自當量其賊勢輕重即時調發軍馬¶
前徃蘄陽或江州照應劄本司照㑹契勘本路係抵接¶
淮西界分去偽境不逺近廬州酈瓊等反叛之後日有¶
探報以北事冝縁今嵗防秋事體即與以前年分不同¶
其本路㳂江一帶及蘄黄等州𦂳要控扼去處並未有¶
<pb:KR4d0138_WYG_100-13a>¶
軍馬防捍兼本司見管官兵人數不多又縁諸州縣管¶
下有未獲盜賊殘黨各巳分差前去捉殺所有江州等¶
處合屯軍馬若候有警方遣前來竊恐後時却致遲悞¶
欲望朝廷特賜詳酌行下湖北京西宣撫使司先次遣¶
發軍馬前來江州一帶屯駐預行措置控扼防拓免致¶
臨時誤事¶
　　進御書草聖千文賛劄子¶
臣伏覩皇帝陛下以御書草聖千文賛寵賜寳文閣直¶
<pb:KR4d0138_WYG_100-13b>¶
學士右太中大夫江南西路都轉運使臣子淔宸章奎¶
畫璨然如繁星之麗天臣輙摹勒置於豫章州學宣聖¶
殿陰使諸生得以瞻仰且拜手稽首作賛系於刻石之¶
末詞㫖淺陋不足以揄揚盛美臣則有罪謹繕冩在前¶
并以石本裝治進呈干冒天威臣不任惶懼¶
　¶
　¶
　梁谿集巻一百¶
