# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:02.974639
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百十四
<pb:KR4d0138_WYG_114-1a>¶
欽定四庫全書¶
　梁谿集巻一百十四　　　　宋　李綱　撰¶
　　書七¶
　　　與陳㡬叟主簿書　　與李蕭逺郎中書¶
　　　與向伯恭龍圗書　　與李封州致逺書¶
　　　與蕭建功書　　　　與宋景晉待制書¶
　　　與周元中書　　　　與李泰發待制書¶
　　　與許振叔徽猷書　　與秦叅政書¶
<pb:KR4d0138_WYG_114-1b>¶
　　　與吕相公別幅¶
　　與陳㡬叟主簿書¶
某頓首㡬叟主簿宣教執事間違之久每深馳情冬寒¶
伏惟尊候勝常梁谿之別忽忽五年經歴變故皆典籍¶
之所未嘗有此固平日之所深以為憂者第不謂若此¶
之遽而又一身當之也靖康初見與諸李書獨不蒙枉¶
教意以僕在政府故及其冬謫雲安道筠袁長沙畱頗¶
久去吉為不逺亦不蒙一字之辱竊致疑恐有見鄙於¶
<pb:KR4d0138_WYG_114-2a>¶
朋舊者又思㡬叟相知素厚設有未然亦當有以教之¶
未應&KR0205;踈外也用是恐悚莫知所以蕭懋徳來辱書所¶
以開諭甚至前疑頓釋乃知音問之踈但以近世貴人¶
待僕耳此非所以望於㡬叟也某迂拙寡與逢時艱難¶
進不能持危扶顛以濟國家之急退不能防患保身以¶
為自安之計力小任重不自度量過情之譽暴集無實¶
之毁隨至再奮再躓㡬至於顛踣而無所容荷上覆照¶
保全使處於江湖善地念恩省咎以感以慙夫復何道¶
<pb:KR4d0138_WYG_114-2b>¶
第世故方爾天下所望如中立者亦不過奉身而退少¶
伊欲餔其糟而啜其醨一跌而殞盖其難如此可勝歎¶
哉雖然凡此皆天也非人之所能為也追思了翁平生¶
私憂過計之語今日皆效智如蓍龜使人益歎仰耳見¶
示黙堂箴碑本使得置之座右愧感無已如僕者動罹¶
憂患正坐不能黙耳又欲使之有言其何辭以告輒拾¶
了翁遺意作四絶句以塞來命願勿以示人也蕭懋徳¶
逺見訪愧無以答其厚意風度夷曠趣操端亮不問而¶
<pb:KR4d0138_WYG_114-3a>¶
知其嘗從了翁遊也君子之澤能入人深如此見懋徳¶
云㡬叟有欲相過意果然當作書張漕令就提刑司求¶
㳂檄幸見報也所欲言者非面不盡正寒千萬良食自¶
重不宣某再拜¶
　　與李蕭逺郎中書¶
某再拜蕭逺郎中執事頃於王堯明處講聞甚久願見¶
未遂每深馳情辱書所以慰藉勤渥佩服無諭凝寒不¶
審動静復何似某䟱拙寡與適當國歩艱難之秋進無¶
<pb:KR4d0138_WYG_114-3b>¶
持危扶顛之䇿以副圗任之意退無防患弭謗之術以¶
為保身之謀仰荷上恩寛覆處之江湖善地兹者移居¶
澧陽雖使自擇不過如此感懼之深夫復何道承誨以¶
讀易之學厚意何以當之士固有終年同處初不相知¶
亦有未嘗㑹面而意氣脗合者與執事初無一日之雅¶
而&KR0205;以二書告之非意氣相期何以及此憂患之餘正¶
欲以此洗心第鄙暗未能有所悟解願以深所得者發¶
藥之幸甚沔澧相去不逺儻得少安繼此可以通問嵗¶
<pb:KR4d0138_WYG_114-4a>¶
云暮矣切冀良食自重不宣某再拜¶
　　與向伯恭龍圗書¶
某拜啓伯恭知府安撫龍圗執亊自適嶺海不敢復與¶
中州士大夫通問獨切懷仰旬日前領所寓臨川書專¶
使來又辱敎貺感服至意亡已竊審奪哀以從王事邇¶
來孝體萬福尤以慰浣區區南渡次瓊山忽奉徳音聽¶
還大恩難報第深感涕假道廣東以歸訪家於江浙未¶
知川途通塞何如世故至此痛憤何言聞諸道路長沙¶
<pb:KR4d0138_WYG_114-4b>¶
倉卒之變㣲妙手彈壓即湖湘間當大擾矣辱垂諭又¶
得其詳良以歎服靖康初巨冦臨城而姦民乗間作過¶
擇情重者治十餘輩以故踰月帖然迨有二月五日之¶
變始紛紛刼掠親持所得内侍家弓刀之屬詣行營者¶
一日之間至千餘人推倡率者得二十餘輩梟首號令¶
餘皆叱遣人遂以為好殺殊不知京城持仗為盜法皆¶
當死矧此時耶以法言之乃是所貸者千餘人借其首¶
以行吾令者聊復爾耳此意罕有能識者今足下乃能¶
<pb:KR4d0138_WYG_114-5a>¶
如此豈不真可歎服哉嗟乎誅一以懲萬則謂之好殺¶
治兵以自彊則謂之主戰持此議以禦今日之患戞戞¶
乎難矣哉以足下了了於此故謾及之然威信旣著之¶
後郤須拊以恩意使恩威竝行何往不濟更有一事凡¶
經變故小民必乗時以掠富家不但卒伍而已誅之則¶
不可勝誅不治則啓僥倖樂禍之心其患在後當於事¶
定威行之後置一官司出文榜立期限俾得闌遺之物¶
一錢以上竝自陳納過期因事彰露為人告發並置之¶
<pb:KR4d0138_WYG_114-5b>¶
法旬日之間當巳山積矣必為二籍有記號者歸其主¶
無者以助軍費公私兩辦而小民有所懲此唐人以棘¶
圍收華清材石術也足下旣辦上段此下段不敢不以¶
告頃治金陵叛卒嘗以此語守土者而不能用迨今以¶
為恨然又須乗時為之旣久則須斟酌耳僕自寓瘴海¶
隨行使令者物故過半獨父子幸無恙不為瘴毒所染¶
然賤軀得重膇之疾行立皆妨殆為廢人矣天幸生還¶
採薇散髪若脱兎之投林今適其時賴足下輩努力為¶
<pb:KR4d0138_WYG_114-6a>¶
宗社計捍患禦侮使得安於丘壑間耳㓜年術者謂命¶
似東坡雖文采聲名不足以望之然得謗譽於意外渡¶
海得歸皆畧相似又逺謫中了得易傳論語說尤相合¶
者但坡謫以暮年僕猶少其二十嵗坡儋耳三年僕瓊¶
山十日比之差優至坡歸以承平無事之時僕歸以艱¶
難多故之日則不可同年而語也此行往返先兆甚多¶
皆非人為以此處之粗能恬然海上間亦作詩文以娛¶
但不敢以示人亦無可示者因來諭謾錄近所作一巻¶
<pb:KR4d0138_WYG_114-6b>¶
去亦有韻語一篇奉寄聊發數千里一笑觀畢須束之¶
髙閣恐有照管不到處且免箋注也元中間通書尚畱¶
龍城未有所適崧老今猶寓修水否得舍弟輩九月間¶
書已挈家如浙東亦未有定居此行姑詢訪就之貴聚¶
今畱臨江惟挈來長沙在今真覺有累然不必過慮也¶
惠龍焙毛頴甚荷蓬萊香少許謾致海南逺意未期合¶
并千萬為國自重途次具報不宣某啓上¶
　　與李封州致逺書¶
<pb:KR4d0138_WYG_114-7a>¶
某拜啓致逺知郡學士執事都門之別踰一紀矣庚子¶
嵗在閩中嘗一通問爾後不果嗣音然景嚮之情不少¶
忘也嵗前自海外䝉恩北歸次繡江詢沿流郡守乃審¶
從者屈臨偏壘方欲具尺牘以承動静使至竟先翰墨¶
之辱慰藉之意良厚愧佩無諭新春伏惟尊候多福區¶
區自宣和末以迄于今經歴變故皆載籍所未聞所蹈¶
危機亦古人所罕有靖康間事諒已稔聞不復具道建¶
炎初睿主龍飛首被考慎之選力辭不獲則思欲畢精¶
<pb:KR4d0138_WYG_114-7b>¶
極慮以圖報萬一而迂愚寡與愛莫助之動輒齟齬自¶
度不足以任天下之責則又&KR0205;乞身而去誠以艱難多¶
故之秋非貪戀榮寵之日蹔進亟退非得已也後一年¶
竟以人言遂渉鯨波罪釁之深分死海上不歸骨中州¶
矣大恩聽還實出望外第深感涕與賤累輩相別跨渉¶
四年歸心如飛至容南適感癘氣又傳報江湖間冦盗¶
驚擾紛紛憂憤之深㝛疾大作須調治稍安及道路無¶
梗然後敢行尚阻承晤馳情可量敢冀為時自厚前迓¶
<pb:KR4d0138_WYG_114-8a>¶
光寵草略具報幸察某再拜¶
　　與蕭建功書¶
某唘懋徳承務執事崇陽之別忽渉三年自適嶺海不¶
復與中州士大夫通問久不嗣音然懷仰之情未嘗少¶
忘也專人來逺辱書翰殊荷眷眷之意且審動静尤以¶
為慰春深邇來體氣勝常區區南渡次瓊筦䝉恩聽還¶
出於望外第深感涕海道往返幸無虞嵗前行次容南¶
方欲問津五羊渡庾嶺由江西以歸浙中忽傳突騎南¶
<pb:KR4d0138_WYG_114-8b>¶
牧江湖紛擾道路梗阻不免少畱繼聞洪撫不守諸郡¶
望風皆下良用駭愕峽江深僻當無兵火之憂想亦隨¶
例驚擾今已寧帖否逺方殊不聞行在近耗此情可量¶
早晚或取途閩中以歸如江西已平静即假道亦未可¶
知世故至此良可痛也錄示李先之著述并貺筆墨感¶
戢海上逾年了得易傳内外篇及論語詳說頗有所發¶
明甚恨未得晤語謾錄去一册可以見其梗槩詩二篇¶
聊發數千里一笑須近文并字附三軸去餘未暇及何¶
<pb:KR4d0138_WYG_114-9a>¶
當㑹面以慰此懷臨書增情千萬為器業自愛某唘上¶
　　與宋景晉待制書¶
某頓首拜啓宫使待制執事南都之別首尾六年無從¶
通問良積嚮仰使至伏被翰墨副以長牋辭義粲然所¶
以慰藉良渥感服何已竊審履茲新春台候多福為慰¶
區區無似當靖康初荷淵聖特達之知審觀夷狄憑陵¶
中國之難未巳願効微力蓋恐桑梓翦為龍荒正猶救¶
焚得受芘賴豈敢言焦頭爛額之功耶異意者沮之動¶
<pb:KR4d0138_WYG_114-9b>¶
失機㑹讒間百端竟以罪逐其後都城失守鑾輿逺狩¶
每一念之未嘗不痛心而泣血也建炎龍飛首被掄選¶
疎拙寡助自度終不足以副委任責成之意亟丐罷歸¶
而嘖有煩言殊駭聞聽仰頼睿明有以察其無他姑從¶
逺斥海嶠踰年濵死屢矣旣蒙恩宥許以生還又荷湔¶
洗盡復舊秩永惟天地之徳何以論報然連年奔走繚¶
絡萬里深冒瘴氛疲病有不可勝言者近自江東攜家¶
以居閩境跧伏深僻庶㡬少安而還邑羣盗蜂起殊未¶
<pb:KR4d0138_WYG_114-10a>¶
奠居廹不得巳又須逺適茫然未知税駕之所憂患之¶
餘何以堪之承來誨乃知從者亦因冦攘屢更遷徙嗟¶
乎每讀前史當亂離之際撫巻而永歎者不謂身見之¶
也垂示龍徳親筆石刻伏讀流涕方議奉迎蓋有難其¶
行者所以力請而不顧正欲解紛釋疑兩宫安則天下¶
安矣幸如所願而讒夫因以媒蘖且為進身之資所以¶
不能少安於朝者蓋造端於此迨突騎臨城淵聖感悟¶
知所疑之不然始出耿聶而罷唐恪然亦已晚矣拳拳¶
<pb:KR4d0138_WYG_114-10b>¶
孤忠天實臨之此盖執事之所親見聞者故敢因誨諭¶
輒及皇恐皇恐建昌方擾雖村落間恐非可安之地承¶
欲趣漳泉間甚善亦謀此行第道阻未果姑少遲之耳¶
無官守者何往不可而任責者不然近世以一槩處之¶
可乎未緣承晤臨書增懷千萬良食自重門中均慶聞¶
太冲寓止相近因見煩道意廹冗上狀不宣¶
　　與周元中書¶
某頓首元中賢契執亊崇陽之別忽忽渉四年矣自適¶
<pb:KR4d0138_WYG_114-11a>¶
嶺海無由通問每深懐仰已酉之秋嘗得李道夫書言¶
足下欲相從於鯨海之上意謂聊復爾耳今奉來教連¶
幅陳義粲然乃知果蹈前約徃返數千里冒犯瘴癘間¶
闗險阻亦已勤矣雖道途相失荷意之厚何以當之嗟¶
乎僕逺謫雖平生親舊有不復相聞者而足下眷眷於¶
我如此當於古人中求然不免為今人所笑奈何兼審¶
行李已逹溫陵即日體氣勝常為慰僕前年春聞有萬¶
安之徙未受命即行夏秋之交次雷陽適海南黎冦猖¶
<pb:KR4d0138_WYG_114-11b>¶
獗未敢南渡其冬官軍破賊乃乘桴次瓊筦兩日而徳¶
音至蒙恩許自便留十日復渡海而北徃來皆便風無¶
驚濤之恐歲盡抵容南傳報敵騎深入江湖間大擾道¶
塞不可行宿留至春暮得冦退報且知家寓鄱陽屬邑¶
幸無虞乃由藤梧康端廣惠循梅以趣臨汀意欲身留¶
建劔間遣子弟挈家來㑹適有王&KR0645;潰軍之變不果因¶
自盱江訪家於山谷中幸骨肉長少無恙留兩月與姻¶
戚㑹聚始得扶老攜㓜歸寓昭武之泰寧盖鄉邑也地¶
<pb:KR4d0138_WYG_114-12a>¶
僻民淳方且安之偶鄰境盗起連破數縣環視皆戰區¶
勢不可處則又冐險遷徙得逹長樂纔數日耳奔走五¶
年間繚絡萬里餘幸且頑健又䝉上恩悉還舊職近復¶
竊祿宫祠僥倖多矣以足下眷眷於我故詳布之自溫¶
陵至此六驛願即命駕見過徐議所適可也在海上了¶
得易傳内外篇頗究聖人立象立意之㫖冀足下來一¶
觀有以訂正之行即抃㑹希慎愛燈下草草不宣¶
　　與李泰發待制書¶
<pb:KR4d0138_WYG_114-12b>¶
某頓首啟㤗發知府待制執事久不承動靜正此懐仰¶
季弟至自浙西辱書所以勞誨良渥慰佩亡諭歲暮苦¶
寒比來為况何似伏惟台候萬福區區徙家閩嶺雖頗¶
深僻然狗偷鼠竊蜂屯蟻結所至紛然未知得安居否¶
流行坎止姑隨緣耳伏承峻陟從班殊副士論臨安重¶
寄非宣城比以偏壘嘗試之效當方面可為之時宜賢¶
者之所優為去就之諭第恐不能如雅懐也嘗愛賈生¶
有言曰為人臣者主耳忘身公耳忘私國耳忘家利不¶
<pb:KR4d0138_WYG_114-13a>¶
茍就害不茍去唯義所在故父兄之臣誠死宗廟法度¶
之臣誠死社禝輔翼之臣誠死君上守圉扞敵之臣誠¶
死城郭封疆故曰聖人有金城者此物此志也彼且為¶
我死故吾得與之俱生彼且為我亡故吾得與之俱存¶
彼將為我危故吾得與之俱安自古以來未有不如此¶
而能立國者然守圉扞敵之臣所以死城郭封疆者豈¶
徒然哉平居閒暇之時講明扞守之䇿内告於朝外施¶
於事在我者盡矣一旦有不虞之患則死之此之謂死¶
<pb:KR4d0138_WYG_114-13b>¶
職若夫告於朝而不從施於事而不可則所謂有官守¶
者不得其官則去者也豈可顧戀寵禄捨所重而取所¶
輕哉近日習俗頗與此異正頼賢者有以振之耳憂患¶
之餘血氣益衰痼疾間作不復有意於世扶危拯溺未¶
墜此道非公輩而誰故敢盡告正阻承晤臨書増懐千¶
萬為國自厚謹啟布問不宣某頓首啓¶
　　與許振叔徽猷書¶
某頓首拜啓振叔提宫徽猷執事虎丘之别迨今五年¶
<pb:KR4d0138_WYG_114-14a>¶
自適嶺海無縁通問第深翹跂季弟還自浙西逺辱教¶
貺且聞動静之詳感慰無量嵗晏苦寒邇來為况復何¶
似伏惟台候多福區區䝉恩北歸繼復舊秩皆出望外¶
慙荷何言秋半次鄱陽初冬携家還鄉目前粗安流行¶
坎止姑隨縁耳末由承晤敢冀以時自重謹奉狀不宣¶
某頓首拜啟¶
　　别幅¶
某悚息相别五年之間王室變故土宇分裂生靈流離¶
<pb:KR4d0138_WYG_114-14b>¶
一至於此念之心折浙河繁㑹之地聞盡為瓦礫之塲¶
田園雖有存者詎復敢保前此不敢自愛願出一手正¶
懼桑梓剪為龍荒不謂事與願違雖欲為焦頭爛額之¶
客而不可得身蹈大禍幾不脫垂涎之口囬顧澘然夫¶
復何道見季弟言從者所居幽勝可人意頗安之今日¶
之事猶之棊然宜觀局勢不當留滯一隅以貽後悔也¶
無官守之責何所不可願詳處之辱愛念及此悚悚某¶
悚息¶
<pb:KR4d0138_WYG_114-15a>¶
　　與秦參政書¶
某頓首拜啓參政太中台座初夏清和不審動靜何似¶
伏惟翊贊多暇神所聽勞鈞候萬福靖康間幸獲承晤¶
方事之叢不果欵奉迨今慊然建炎初次南都聞公當¶
朝廷變故之際精忠許國臨大節而不可奪隨奉鑾輿¶
北狩沙漠私竊慕仰未㡬丐罷機政退藏山林人言㳫¶
來繼謫湖海當是之時南北阻絶意謂無復有通問之¶
期况得窺尋聲光耶去秋䝉恩還自海上訪家江南聞¶
<pb:KR4d0138_WYG_114-15b>¶
公脫身敵帳歸次行在驚抃交集求之載籍盖亦罕有¶
非忠貫金石神明扶持何以得此念欲具尺牘以通勤¶
拳之意時方挈族如昭武席未及煖羣盗紛起勢不得¶
安復徙長樂轉側兵火間無復須㬰寧以故稽緩負負¶
無可言者伏承膺受眷知進參大政士大夫交慶而區¶
區之懐至於喜而不寐者正人在朝善類有依公道既¶
伸天將悔禍盖為宗社計也方今天歩艱難國勢削弱¶
外有彊敵之憑陵内有猾賊之紛擾兵驕財匱士氣益¶
<pb:KR4d0138_WYG_114-16a>¶
衰願公勿滯一隅目前之安而觀天下之形勢豈不深¶
可寒心哉惟公直諒公忠久孚中外進用廊廟適當國¶
歩艱難之秋竊計宻侍帷幄嘉言讜論啟沃帝心知無¶
不言者故未易縷數竊願以一言為獻者杜子美所謂¶
公若登台輔臨危莫愛身而已天下之禍多出於大臣¶
顧寵祿而保身故李林甫薦蕃將帥邊利其無入相之¶
資而啟安史之亂王黼起燕山之役為固寵之謀而致¶
金人之變事若出於一轍者保身之智周也保身之智¶
<pb:KR4d0138_WYG_114-16b>¶
周則謀國之術疎許國之誠篤則謀身之計拙二者不¶
可以兼得然自營之私雖若甚巧而身卒不能保者多¶
矣以公滅私外其身而身安者老子所謂非以其無私¶
邪故能成其私者是也公生明偏生暗以公用心則一¶
切法成以私用心則一切法壊故人臣極位以公名之¶
眷注之隆早晚當正鈞軸攝念如此天下幸甚區區比¶
年以來遭歴憂患傷罹讒謗皆人之所駭聞者自非荷¶
上恩覆察其無他終賜保全則雖欲視聽食息於今日¶
<pb:KR4d0138_WYG_114-17a>¶
豈可得哉自適瘴癘之鄉血氣日衰志慮凋耗疾病相¶
仍今一臂重痺幾不能舉恐終為明時廢人矣跧伏山¶
林保養餘齡志願止此豈敢復論天下事然在畎畆而¶
不忘君非特激於忠義利害休戚實相與同之朝廷安¶
則天下安天下安則此家此身始有容處以此又未能¶
恝然於心今日之事念之熟矣眷照之素輒敢及之僭¶
易僭易正阻參承敢冀上為宗社善衞生經佇膺大祥¶
以福天下謹奉啟布執事不宣¶
<pb:KR4d0138_WYG_114-17b>¶
　　與吕相公別幅¶
伏審介圭入覲渙號誕敷陞亞保之崇資付冡司之魁¶
柄㳟惟歡慶平章僕射少保相公秉心克一經徳不回¶
勵憂國愛君之誠精忠自許膺出將入相之任文武兼¶
資一人眷注之隆四海具瞻之切老成登用中外交欣¶
矧兹衰病之餘素荷照知之厚其為忭躍倍萬常情輒¶
裁短啟以叙慶賀之意伏幸鑒察昨者率易以拙篇見¶
意方懼冒昧伏䝉不鄙特賜屬和句法之工竊用歎服¶
<pb:KR4d0138_WYG_114-18a>¶
許與之厚何以仰承謹當藏之篋笥永以為好傳示雲¶
來有榮耀焉不勝感佩之至¶
伏承埀誨能平内冦然後可以禦外侮此言盡當今之¶
要務矣建炎初亦嘗以此意具奏以謂盗賊皆吾之赤¶
子調䕶失所故至於此招撫以為我用其利甚漙光武¶
之用銅馬曹操之用黃巾皆得其力然威令不神而徒¶
以區區姑息之恩結之非徒不得為用而患難之興未¶
艾也是時李昱鴟張於山東杜用竊發於淮右叛兵潰¶
<pb:KR4d0138_WYG_114-18b>¶
卒蟻結於黎驛魚臺皆去行在無二百里命將四出不¶
旬月間斬馘平殄殆盡其餘巨冦以次招降使之渡河¶
故一時盗賊稍遂寧謐者以上意明斷而不疑也今江¶
湖間巨冦以十數多者衆至十餘萬跨據州縣如來教¶
之所諭非以宿將重兵臨之豈易控制哉州縣不得施¶
其政士民不得安其業内不寧而欲求外患之弭難矣¶
願公為上建明條陳盗賊之當討者命張韓之流總兵¶
捕逐以次削平其就降者必覊縻酋首分散徒黨擇其¶
<pb:KR4d0138_WYG_114-19a>¶
精銳者別命將以統之使為我用乃可自江以南盜賊¶
既平財貨可通生民有蘓息之期中興之業可振起也¶
因誨諭故敢僣易及此皇恐皇恐¶
伏承誨諭祖宗軍旅將佐舊制與近年開端而難繼者¶
非誠心體國何以及此不勝仰服自兵興以來如此之¶
弊不可勝數今少保相公當國洞見弊源正當權之以¶
術銷之以漸使得復其舊天下幸甚驟而革之則物情¶
駭矣願深留意於此然區區之愚竊願有獻者振起中¶
<pb:KR4d0138_WYG_114-19b>¶
興之功當以明功罪別邪正内君子外小人為先根本¶
既固則枝葉自茂元氣既正則疾病自痊此在公度内¶
而輙敢以告恃照有素且當世務莫急於此也僭易皇¶
恐皇恐¶
竊觀自昔有為之相遭時遇主共濟艱難者必先為之¶
規模譬猶大匠之作室門廡堂奥皆巳素定於胷次鳩¶
工掄材積日累功而後大厦成書曰功崇惟志業廣惟¶
勤功以志崇者其規模也業以勤廣則有積累之績焉¶
<pb:KR4d0138_WYG_114-20a>¶
所志者小而責以大功固不可得規模既定而欲求效¶
扵旬月之間者亦未見其可也建炎之初規模在於兩¶
河兩河者中原之屏蔽也既失之矣今日之䇿規模在¶
扵淮甸荆湖淮甸荆湖者江左之屏蔽也詎可後哉六¶
朝之所以能保江左者以藩籬在淮甸而荆湘上流皆¶
有彊藩巨鎮以為控扼李唐所以能都建康者以有淮¶
南其後淮南歸於周則有豫章之徙勢使然也為今之¶
計保有江左恢復中原莫若以料理淮南與荆湖上流¶
<pb:KR4d0138_WYG_114-20b>¶
為先命大將總重兵據形勢務屯田招集流亡且耕且¶
戰外捍彊敵内靖羣盗積穀通貨養士訓兵一二年間¶
藩籬之勢成國勢既定事力有餘然後可以議進取此¶
今日之時務也時變不同而欲以昔之䇿施於今是猶¶
膠柱而鼔瑟必不可矣周王朴為世宗畫策必取淮南¶
者先易而後難也今日欲復區宇必料理淮南荆湖者¶
先近而後逺也願公無以人廢言為宗社計加慮於此¶
天下幸甚¶
<pb:KR4d0138_WYG_114-21a>¶
閩中自去冬以來盗賊紛擾上四州率皆殘破駸駸及¶
下四州矣其原起於范氏蓋有為之謀主者包藏禍心¶
有所窺伺待時而發近者狂悖之語形於移文擅起民¶
兵焚掠諸邑跡狀顯著而官司無敢誰何者自招安以¶
來酋首依舊握兵徒黨未嘗放散竭一路膏血以養之¶
所費已八十餘萬未有艾極藉冦兵資盗粮不知此何¶
理也福建為浙東屏蔽通道二廣朝廷今日豈可不留¶
意於此程殿撰書中必詳具覆此不復覼縷幸冀照察¶
<pb:KR4d0138_WYG_114-21b>¶
某罪戾之餘䝉恩復職出於望外實自陶鎔之賜豈勝¶
感懼自居海濵得重膇之疾宿瘴間作齒髪凋耗行歩¶
艱難恐不復久為世間人矣方將餌藥扶衰庶延殘息¶
以觀中興之偉績得與田夫野老同受大賜何幸如之¶
　¶
　¶
　¶
　梁谿集巻一百十四¶
