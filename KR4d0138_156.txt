# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:03.929662
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百五十六
<pb:KR4d0138_WYG_156-1a>¶
欽定四庫全書¶
　梁谿集卷一百五十六　　　宋　李綱　撰¶
　　文¶
　　　放鱟文　　　　　　持八齋文¶
　　　中隱堂上梁文　　　桂齋上梁文¶
　　放鱟文¶
客有饋梁谿以雙鱟者梁谿再欲殺之再欲活之遊宦¶
西北不饗南食也久矣之鱟也於海物中厥味尤珍以¶
<pb:KR4d0138_WYG_156-1b>¶
是義故欲再殺之然觀其形則負介而重遲察其情則¶
若無罪而就死地庖治之法必以斤斧生加斬剉而後¶
可食在彼者受無量苦而又一鱟之中有百千子殺一¶
鱟則百千子皆隨而死在我者造無量業以是義故再¶
欲活之疑而未決置于庭中是夜梁谿夢二人一大一¶
小拜於几案之前若從人之遭譴而祈釋者叱之不去¶
其拜不巳驚魘而寤徐思所以豈疇昔之鱟而為此耶¶
期以明日尚生則舍之旦而視諸庭中則大小相隨蹣¶
<pb:KR4d0138_WYG_156-2a>¶
跚然固自若也梁谿喟然嘆曰嘗一臠之味厭口腹之¶
欲而使彼受無量苦使我造無量業其輕重為何如因¶
命小舟載之谿之中流而放焉或者曰萬物之最靈者¶
人也人不能見夢于人孰謂鱟而能之乎梁谿曰不然¶
善惡之法皆由心造方予之得是鱟也殺活未決疑而¶
置之則一念之善已周圓矣彼感于夢寐之間者乃吾¶
之心鱟何與焉雖然清江之使見夢于元君庖中之蛤¶
見夢於楊傑自昔以異類而能感通于人以全其生者¶
<pb:KR4d0138_WYG_156-2b>¶
多矣奚獨于此而疑之或者又曰鱟生於南海鹹波之¶
中今置清谿處非其所又喜曝殻于沙泥之上人且見¶
而取之其於死也何擇梁谿曰不然一心之外無餘仁¶
一仁之外無餘法吾之放是鱟也赦于刀几而錯於安¶
全之地知達我心而巳矣處非其所而他人得之吾何¶
與焉昔齊宣不忍牛之觳觫以釁鐘以羊易之而孟子¶
以為仁術子産命校人畜魚于池校人欺而烹之子産¶
以為得其所哉自昔達其心而不恤其往者多矣奚獨¶
<pb:KR4d0138_WYG_156-3a>¶
于此而誚之噫有血氣之類者好生而惡死物之與人¶
均也以強凌弱暴殄天物逓相殺害無有休已故佛菩¶
薩設為戒律使持戒者戒殺為先今予雖未嘗殺而亦¶
未嘗持戒則于殺有時而不免焉自今以往當持殺戒¶
實由玆鱟始姑為文以識之宣和二年四月十五日梁¶
谿居士云¶
　　持八齋文¶
齋潔也不飲酒不茹葷以潔已焉儒道釋三家皆有齋¶
<pb:KR4d0138_WYG_156-3b>¶
其為齋則同而所以為齋則異儒家之齋以奉祭祀而¶
致其明故君子於齋必變食惟去其物之可昏潰志意¶
者道家之齋以養神氣而致其清故雖五穀猶將辟之¶
而况于血毛之薦乎惟釋氏之齋非獨其致清明而巳¶
也又寓之以愛物之仁脩身之智焉其説以謂有情之¶
類含血孕氣羽毛鱗介皆具佛性好生惡死與人均也¶
強弱相陵愚智相欺取于網罟圏牢之間置于刀几鼎¶
俎之上炮燔臠割以自充飽仁者不為也人之與物萬¶
<pb:KR4d0138_WYG_156-4a>¶
死萬生猶如車輪互為髙下今食其肉後必報之逓相¶
噉食無有窮已智者不為也以是義故使之持齋茹蔬¶
一食永斷諸業有未能者以漸教之或持六齋或持八¶
齋或持十齋半月一月以達終身非善方便孰能如此¶
余自今夏觀閲藏教以酬宿志始持八齋凡遇朔望三¶
日八日必齋雖于肉食未能一切斷去庶幾有進無退¶
至于永斷而後乃已因為文識之以記歲月使異日無¶
負斯言有所考焉時宣和二年四月十五日梁谿居士¶
<pb:KR4d0138_WYG_156-4b>¶
云¶
　　中隱堂上梁文¶
梁谿十里貫震澤以旁流惠山九峰據兊方而髙峙崇¶
岡茂林環于後梵宫琳館參于前爰卜我居為終焉計¶
不奢不陋粗合于規模匪丹匪青詎慙于輪奐迨其吉¶
日舉此脩梁面平池之渟濙旁小閣之&KR1182;崒松竹交䕃¶
蘭菊騰芳不朝市而不山林於焉自適有龜魚而有泉¶
石可以相娛方將絶學忘憂杜門養拙臥北忩而風至¶
<pb:KR4d0138_WYG_156-5a>¶
竊自謂羲皇上人耕南畝而秋成猶可樂堯舜之道引¶
壺觴而宴朋舊詠圖史以親弟昆優哉游哉聊以卒歲¶
知足知止夫復何求¶
兒郎偉抛梁東習習春臯轉谷風舒嘯但能同靖節醉¶
鄉何必記無功¶
兒郎偉抛梁南梵宇琳宫氣象參日射樓臺增壯觀風¶
傳鐘磬助清談¶
兒郎偉抛梁西九峯秀色照梁谿面野巳開清貴閣臨¶
<pb:KR4d0138_WYG_156-5b>¶
流更築釣魚磯¶
兒郎偉抛梁北千里雲烟瞻紫極山林幸遂麋鹿心犬¶
馬敢忘天地德¶
兒郎偉抛梁上璧月珠星森萬象此心惟有彼蒼知屋¶
漏期無愧于仰¶
兒郎偉抛梁下大地山河同一馬此心暫寓太虛中一¶
區聊作逍遥者¶
伏願上梁之後兄弟無故朋友方来化日舒長獲潛心¶
<pb:KR4d0138_WYG_156-6a>¶
于聖道豐年和樂助擊壌于堯民自天祐之吉無不利¶
　　桂齋上梁文¶
螺江入海引朝夕之靈潮雞岫連雲萃川原之爽氣兹¶
為福地爰卜寓居植雙桂于僧園結數椽之茅宇雖慙¶
肥遯實獲素心同樂天鑪峰之草堂繼惠逺虎溪之蓮¶
社迨其吉日舉此修梁突兀東山揖靈源之勝槩苕蕘¶
西嶺藉髙木之清隂翦剔荆榛既開三徑疏治(平/聲)潢潦¶
爰鑿兩池松筠儼以成行荷芰紛而擢秀滋蘭菊以共¶
<pb:KR4d0138_WYG_156-6b>¶
畹蓺芝术而接畦嘉橘芬芳緑苞露重荔支璀璨丹實¶
星垂芳菲不絶于四時泉石粗供于一壑銅瓶夜汲有¶
風月之陪從蕙帳曉開無猿鶴之驚怨蓬戶常關而雀¶
羅可設花徑不掃而朋簮自来一觴一咏以暢幽懐三沐¶
三薫以語至道細推物理洞觀天地之情廣覽前言備¶
極古今之變嚗然放杖而笑莞爾抱膝而吟餌藥扶衰¶
願究無生之學登山臨水終諧樂死之心冒危險以全¶
身已慿天造享優游而卒歲實荷皇恩敢效歡謠聊¶
<pb:KR4d0138_WYG_156-7a>¶
陳鄙志¶
兒郎偉抛梁東日上千峯海氣紅未向扶桑倚長劍且¶
浮瀛渤㸔珠宫¶
兒郎偉抛梁西喬木侵天夕照㣲但願長庚斂鋩角最¶
憐新月掛娥眉¶
兒郎偉抛梁南翠竹蒼松秀色參南極老人疑我是笑¶
將白髮照澄潭¶
兒郎偉抛梁北魏闕迢迢拱宸德斗車錯落轉髙秋帝¶
<pb:KR4d0138_WYG_156-7b>¶
座熒煌明紫極¶
兒郎偉抛梁上合璧連珠森可仰寸誠何以格蒼穹空¶
餘縹緲青霞想¶
兒郎偉抛梁下秋色初来正瀟灑已慚謝傅臥東山更¶
愧裴公開緑野¶
伏願上梁之後年書大有運際中興安枕山林之間不¶
愁羣盜爭席漁樵之侣誰識故侯採薇散髮而為物外¶
遊樂聖銜杯而得醉中趣放懐自適與世相忘自天祐¶
<pb:KR4d0138_WYG_156-8a>¶
之吉無不利¶
　¶
　¶
　¶
　¶
　¶
　¶
　¶
<pb:KR4d0138_WYG_156-8b>¶
　¶
　¶
　¶
　¶
　¶
　¶
　¶
　梁谿集巻一百五十六¶
