# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:03.489298
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百三十七
<pb:KR4d0138_WYG_137-1a>¶
欽定四庫全書¶
　梁谿集巻一百三十七　　　宋　李綱　撰¶
　　序四¶
　　　漢唐三帝紀要録序　小字華嚴經合論後序¶
　　　送蕭建功秀才歸臨江序¶
　　　迂論序　　　　　　湖海詩集序(見第十/七巻)¶
　　　唐朝賢将傳序¶
　　　雪峯真歇了禪師一掌録序¶
<pb:KR4d0138_WYG_137-1b>¶
　　漢唐三帝紀要録序¶
臣竊觀自昔人主履創業中興之運必有英偉之材以¶
斷大事然後能戡難定功而不為小故之所揺必有明¶
哲之智以察至理然後能聽言用人而不為異説之所¶
惑必有寛大之量以保衆然後規模宏逺而足以濟天¶
下必有誠一之徳以與賢然後終始無間而足以大有¶
為所以肇迹開基興衰撥亂克大敵建大勲為神民萬¶
物主而垂休無窮者率用此道則漢之高祖光武唐之¶
<pb:KR4d0138_WYG_137-2a>¶
太宗其人也高祖當秦之亡仗三尺劒驅馳馬上以與¶
項籍争天下相持於滎陽成臯間敗師跳身者屢矣然¶
氣不為之挫而卒亡楚凡五年而定帝業光武起南陽¶
以數千烏合之卒破尋邑百萬之師仗節渡河﨑嶇于¶
趙魏之郊危亦甚矣然志不為之沮故卒能破銅馬赤¶
眉之屬而漢以再興太宗乘隋之亂起太原而定闗中¶
擒建徳世充之徒皆身履行陣冒矢石而不懼征伐四¶
克遂有天下此英偉之材三帝之所同也高祖知人善¶
<pb:KR4d0138_WYG_137-2b>¶
任使聽言如不及将韓信於行伍得陳平於亡命㧞足¶
揮洗揖酈生之説輟食吐哺納子房之策樊噲一言則¶
還軍㶚上婁敬一言則趨駕闗中故能因羣策以屈羣¶
力而大功以成光武指授諸将各當其任料敵決勝明¶
見萬里之外馮異獲于俘執而建方面之勲鄧禹杖策¶
謁于軍門遂定大計採耿弇之謀而起兵上谷聽邳彤¶
之計而不棄信都故能威謀靡抗動輙如志而太宗之¶
任賢使能好謀納諫又卓然過人逺甚此明哲之智三¶
<pb:KR4d0138_WYG_137-3a>¶
帝之所同也司馬遷稱高祖常有大度寛仁愛人意豁¶
如也而馬援亦稱光武恢宏大度同符高祖乃知帝王¶
之自有真而史稱太宗亦言聰明英武有大志而能屈¶
節下士則寛大之量三帝皆然高祖天資慢侮然待蕭¶
曹子房陳平宻侍帷幄如左右手光武推赤心置人腹¶
中其待寇鄧耿賈皆出入卧内如子弟然太宗尤推誠¶
以任人有上䟽論房𤣥齡者帝曰是欲離間吾君臣邪¶
斥嶺表嘗賜李靖手詔曰軍事一以委卿吾不從中制¶
<pb:KR4d0138_WYG_137-3b>¶
則誠一之志三帝皆然夫有明哲之智而英不足以濟¶
之則足于謀而寡于斷有英偉之材而明不足以察之¶
則寡于慮而傷于専英明備矣而寛大之量未宏誠一¶
之志未著則亦未足以優於天下故四者兼備徳盛業¶
鉅則能混一區宇身致太平者高祖光武太宗是也四¶
者不備各有所長則能割據一方粗成霸業者魏武吴¶
蜀之主是也由是推之自古創業中興之君概可觀矣¶
至于英不足而為弱明不足而為暗無寛大之量而狹¶
<pb:KR4d0138_WYG_137-4a>¶
小無誠一之志而多疑則亡國衰世之君靡不由此恭¶
惟皇帝陛下英明之姿寛誠之徳得于天縱與神為謀¶
而臣幸獲日侍軒墀仰聞聖訓竊歎絶徳清光非臣下¶
所能跂及然而紹膺大統適當國步艱難夷狄強盛之¶
日百度未舉四方未寧謂宜深考漢之高祖光武唐之¶
太宗所以創業中興者神明自得聖心循焉以馭駕群¶
材制勝克敵撥亂世而反之正則我宋中興之功不難¶
也臣輙不自揆取三帝之行事散在諸傳及他史者次¶
<pb:KR4d0138_WYG_137-4b>¶
第編集刪其繁文掇其大節纂成一書目之曰漢唐三¶
帝紀要録敢塵睿聽以備乙夜之覽庻幾螢爝之光禆¶
日月之照燭涓埃之細助海嶽之深崇以古為鑑揆今¶
之宜或有取焉非獨臣之幸也實天下之幸也臣謹序¶
　　小字華嚴經合論後序¶
脩多羅藏三乘十二分教皆佛菩薩之所説然廣愽妙¶
圎極諸經之壼奥莫如大方廣佛華嚴經從上諸徳造¶
立䟽抄論讃皆為人解説然精深條暢為華嚴之指南¶
<pb:KR4d0138_WYG_137-5a>¶
莫如李長者所製合論盖華嚴明一心之真境含容無¶
盡如設寳鑑光明相照其中妙影重重攝入故華藏世¶
界名數不可説而不離于方寸之中三昧法門差别不¶
可窮而不出于一念之際毗盧遮那之所建立文殊普¶
賢之所示現皆以上乘頓教接大根者自初發心至等¶
正覺本自圎成無有欠闕體之者以一毫含法界契之¶
者以一悟證無生而地位階級因果功用歴歴現前了¶
然不昧言語譬喻開示為人有權有實此華嚴所以極¶
<pb:KR4d0138_WYG_137-5b>¶
諸經之壼奥也合論明諸法之本原㑹歸于一如泛巨海¶
浩無津涯必觀星斗乃辨方所故自序品至入法界品¶
七處十㑹天龍八部一切諸神十信十住十行十廻十¶
地諸大菩薩善財所參五十三善知識皆以十波羅宻¶
互為主伴其間妙寶種種莊嚴皆以表法學者因之心¶
跡圎融而得悟入此合論所以為華嚴之指南也微華¶
嚴無以見佛法理事之無礙故廣愽而妙圎微合論無¶
以知華嚴本末之倫理故精深而條暢讀佛書而不觀¶
<pb:KR4d0138_WYG_137-6a>¶
華嚴是猶河伯之喜秋水而不知海若之難窮以見笑¶
于大方之家也讀華嚴而不觀合論是猶據圗以窺天¶
文而不考甘石之書無以知災祥之㫖也可乎哉然華¶
嚴凡八十巻合論凡四十論離為二書部帙浩愽既不¶
便于觀覽又艱難于挈提學佛者患此久矣朝奉大夫¶
提舉坑冶鑄錢張君書言始創意以經論合為一書作¶
小字刋之刻畫之精如水布沙如蠶種子勻浄分明悦¶
可人意凡願者即以施之異時一大部經極一負荷之¶
<pb:KR4d0138_WYG_137-6b>¶
力所不能舉者今歛而小之不盈數函攜適四方無不¶
如意非善巧方便孰能如此其用心樂善亦勤矣哉夫¶
一塵中有大千經巻具智慧者破塵出之是為真遊華¶
嚴境界真得合論宗㫖信解行證宜自此書始敢告讀¶
者應作是觀建炎元年八月望日序¶
　　送蕭建功秀才歸臨江序¶
入芝蘭之室者久而不知其芳遊鮑魚之肆者久而不¶
知其臭盖其薫蒸漸漬之久與之俱化而不自知是以¶
<pb:KR4d0138_WYG_137-7a>¶
君子謹乎其所與處也臨江蕭生不逺千里訪余於湖¶
外視其貎粹然而溫厚聽其言毅然而勁正觀其文蔚¶
然而條暢究其學淵然而奥愽而又樂善好問慊然有¶
不自足之意盖生嘗從了翁遊甚久又與李先之雅相¶
厚其所與處者如此宜其薫蒸漸漬如芝蘭之芳而不¶
自知也然生之質美矣要須更歴世故以鍛鍊之其美¶
乃成精金之所以可貴者以其百鍊而不耗也士方平¶
時論議未嘗不有餘暇出而臨事爵禄誘乎前禍患恐¶
<pb:KR4d0138_WYG_137-7b>¶
乎後不變其所守者幾希至于禍福不足以動其心而¶
惟所學之為行若金百鍊而不耗者了翁李先之其人¶
也了翁平生顛沛患難幾三十年氣不少挫惟生民之¶
為念而國事之為憂李先之一為小人之所陷困于州¶
縣志不少衰其學問至老益篤而二公之道卒光明于¶
今彼臨事而變其所守者雖媮取寵利皆湮沒而無聞¶
卒亦何所得哉生行且仕矣其亦觀二公之所以處已¶
而遊世者以為法乎若余者無二公之道學而有憂患¶
<pb:KR4d0138_WYG_137-8a>¶
将何以副生逺來勤劬之意耶于其歸也姑以生之所¶
知二公之所以艱難困抑久晦而乃光者告之且以識¶
别建炎二年十月晦日武陽李某序¶
　　迂論序¶
梁谿病叟當建炎初待罪宰相纔兩月餘以謩畫多不¶
合又所薦引将帥同列不以為然沮斥之争弗能得方¶
時艱難不敢貪寵備位妨賢路以誤國事三上章乞罷¶
相庻幾大臣以道事君不可則止之義天子度不可留¶
<pb:KR4d0138_WYG_137-8b>¶
從之以觀文殿大學士領洞霄宮将歸老于梁谿之上¶
守墳墓窮山水之遊以終其身而䜛者不已其言醜恠¶
肆為巧詆聞者駭汗頼天子睿聖有以察其不然姑禠¶
職俾居渚宮坐食廪禄而處江湖善地徳至渥也閑居¶
杜門謝絶賔客念恩省咎之外無所用心則取古之君¶
臣賢士大夫與夫姦邪佞諛亂臣賊子其所施為是非¶
成敗治亂興亡之跡可以垂鑒于後而今之事宜所當¶
變通于昔者極其理而論之其意以謂身既廢放不得¶
<pb:KR4d0138_WYG_137-9a>¶
展盡底藴以濟國家之急姑以智慮所及載之空言以¶
俟後之君子亦不為無補然承乏廊廟既已嘗試其拙¶
矣則其所論盖亦濶䟱而不足以取合于世故目之曰¶
迂論昔孔子欲正名于衛子路曰有是哉子之迂也而¶
孔子告之以名不正則言不順其極至于民無所措手¶
足夫民之無所措手足乃在于名不正數變之後則自¶
子路觀之宜乎以為迂然必欲為政使刑罰清而民服¶
非正名不可則其迂也乃所以為要歟余之論固迂矣¶
<pb:KR4d0138_WYG_137-9b>¶
安知後世無拙如我者有取於其説而反不以為非乎¶
辭務達故無飾説理務暢故無隐情隨意所得而著于¶
篇故無先後之叙覽者察焉建炎戊申嵗仲秋朔日序¶
　　唐朝賢将傳序¶
為将之難非料敵制勝陷堅摧衆之難權重而不驕功¶
高而不伐上承下撫善始善終之為難也韓信連百萬¶
之師戰必勝攻必取一有驕伐之心而高祖疑之闗羽¶
張飛皆萬人敵羽喜犯上飛喜刻下蜀先主知其必不¶
<pb:KR4d0138_WYG_137-10a>¶
能以自全由是觀之立功立名未若保功名之懿也唐¶
有天下将臣為多在太宗時當創業之初削平僣偽制¶
御夷狄則有若李靖李勣在肅宗時值安史之變戡亂¶
定功中興王室則有若郭子儀李光弼在徳宗時遭奉¶
天之難剪除叛逆光復宗社則有若李晟馬燧渾瑊皆¶
能奮忠勇攄謀猷感㑹風雲勒勲帝籍號為大将之賢¶
者至議其優劣則勣不及靖光弼不及子儀瑊燧不及¶
晟何哉靖謙退知上恂恂如不能言以沈厚稱而勣嗜¶
<pb:KR4d0138_WYG_137-10b>¶
進不已導高宗以立武后幾危唐祚其識不足稱也子¶
儀朝受命夕引道﨑嶇䜛譛間不辯自明而光弼間隙¶
一開卒不復合至憂憤以死其誠不足稱也晟策吐蕃¶
多詐不可與盟而瑊燧信之以有平凉之辱其智不足¶
稱也春秋責備賢者故不得不論至為将大畧能以功¶
名始終豈可不謂人傑哉尉遲敬徳憤厲争功一聞太¶
宗訓勑折節自脩杜門謝客奏清商樂以自奉能改過¶
矣李大亮宿衛之忠裴行儉蘇定方術畧之竒秦叔寳¶
<pb:KR4d0138_WYG_137-11a>¶
薛仁貴李嗣業搏戰之勇高崇文紀律之嚴王忠嗣執¶
守之固李抱真訓練之精張萬福樂善之篤李光顔愬¶
謀慮之决皆凛然有賢将之風故録次諸傳為上下巻¶
表而出之庻幾覽者以古為鑑得見賢思齊之義云紹¶
興二年仲春二十二日序¶
　　雪峯真歇了禪師一掌錄序¶
自達磨流通正法眼藏如一燈分百千燈以心傳心雖¶
法無南北而機有差别其歸一也雪峯了禪師得法于¶
<pb:KR4d0138_WYG_137-11b>¶
丹霞淳淳得法于芙蓉楷傳曹洞宗㫖門風孤峭壁立¶
千仭有所施設皆被上機非中下根器所能窺測了公¶
自號真歇昔演法于長蘆今開席于雪峯學徒雲集從¶
之者常千五百餘衆叢林之盛所未曾有隨機提令應¶
病施方有作者之鈴鎚真良醫之藥石一言一句皆示¶
空刼中眼目非茍然也其徒集機縁語句為一掌録以¶
初得法由一掌故錄成以示梁谿病叟病叟讃歎為説¶
偈言其一曰真歇頰邉遭一掌大愚肋下築三拳自從¶
<pb:KR4d0138_WYG_137-12a>¶
黙契宗風後顛倒縱横總是禪其二曰正令全提上上¶
機學人到此莫驚疑直須吼裂野于腦始是金毛獅子¶
兒説偈畢以其録歸之因書其語置篇首云紹興四年¶
嵗次甲寅二月朔序¶
　¶
　¶
　¶
　¶
<pb:KR4d0138_WYG_137-12b>¶
　¶
　¶
　¶
　¶
　¶
　¶
　¶
　梁谿集巻一百三十七¶
