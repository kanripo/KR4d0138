# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:03.413486
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百三十四
<pb:KR4d0138_WYG_134-1a>¶
欽定四庫全書¶
　梁谿集巻一百三十四　　　宋　李綱　撰¶
　　序一¶
　　　易傳内篇序　　　　易傳外篇序¶
　　　釋象序　　　　　　明變序¶
　　　訓辭上下序(闕/)　　　衍數序¶
　　　類占上序　　　　　類占下序¶
　　易傳内篇序¶
<pb:KR4d0138_WYG_134-1b>¶
六經皆所以載道而易以道隂陽故剛柔相推而生變¶
化天道備矣聖人繫辭焉而明吉㓙以盡人事所以和¶
同天人之際而使之無間也古文日月為易日陽也月¶
隂也月遄日邁一晝一夜相推而生明陽竒隂耦一剛¶
一柔相推而成卦故曰隂陽之義配日月又曰剛柔者¶
晝夜之象也聖人觀變於隂陽而立卦發揮於剛柔而¶
生爻卦爻具而謂之易者蓋専以變易為義先儒謂易¶
含三義有不易簡易之意者非也故自太極兆而為竒¶
<pb:KR4d0138_WYG_134-2a>¶
耦自竒耦積而為乾坤自乾坤索而為六子自八卦相¶
重相錯而為六十四卦無非變者六爻之義易以貢變¶
動不居周流六虛上下無常剛柔相易不可為典要唯¶
變所適此所以謂之易歟易也道也神也異名同實其¶
㫖一也生生之謂易一隂一陽之謂道隂陽不測之謂¶
神三者渾淪而不相離語其大則範圍天地語其小則¶
充足毫末刻彫衆形槖籥萬化自有形至於無形自有¶
心至於無心莫不綜攝乎此則易之為書何為者耶載¶
<pb:KR4d0138_WYG_134-2b>¶
此而已剛柔有自然之體竒耦有自然之數上下内外¶
有自然之位進退往來有自然之序消息盈虛有自然¶
之理皆所以載天道也而人事存焉是以聖人察卦爻¶
之變因其有是象則繫之以是辭以愛惡情偽之相感¶
為吉㓙悔吝之端以君子小人之消長為治亂安危之¶
本其所以告人使避㓙趨吉雖不離于日用之間而精¶
義入神有出于思為之表和順於道徳而理於義窮理¶
盡性以至於命此學者所以不可不盡心也周官太卜¶
<pb:KR4d0138_WYG_134-3a>¶
掌三易之法一曰連山二曰歸藏三曰周易其經卦皆¶
八其别卦皆六十有四則自伏羲畫八卦因而重之六¶
十四卦已陳矣連山夏易也以艮為首故曰連山歸藏¶
商易也以坤為首故曰歸藏孔子觀商道于宋得坤乾¶
焉盖歸藏之書然而讀易韋編至於三絶作彖象文言¶
諸篇以贊明之則三易之書至周易而後大備故韓宣¶
子適魯見易象及春秋曰吾乃今知周公之徳與周之¶
所以王矣易卦先後之序與彖爻之辭皆文王造始而¶
<pb:KR4d0138_WYG_134-3b>¶
周公續終之故有王用亨于西山箕子明夷利貞之語¶
不然韓宣子何以知周公之徳哉孔子於易其説尤詳¶
而論語記羣弟子問答獨罕及易故曰子所雅言詩書¶
執禮皆雅言也以詩書執禮為雅言則易罕言矣豈非¶
易者天道所在而性與天道雖子貢亦有所不得聞故¶
耶秦焚詩書易以卜筮之書而幸存今餘經類亡闕而¶
易獨為完經蓋天相之以垂訓于萬世使一卦一爻有¶
不備者則乾坤或幾乎熄矣漢晉間如九師之流一主¶
<pb:KR4d0138_WYG_134-4a>¶
於象數而不稽義理故其取象蔓衍迂濶多悖聖人之¶
意自王輔嗣以來及近世學者一主於義理而不求象¶
數故其訓義與象相違因失聖人之意者亦不為少二¶
者胥失也夫聖人極數以定象立象以盡意象數者易¶
之所自作而義理寓舎象數以求意是由舎筌蹄而求¶
魚兎捐麴糵而求酒醴也魚兎得然後筌蹄可忘酒醴¶
成然後糟粕可棄故必質諸象數而不謬考諸義理而¶
不惑六通四闢無所滯礙然後聖人之意可見焉孔子¶
<pb:KR4d0138_WYG_134-4b>¶
彖象蓋兼之矣然而象少義多者深其阜眇其根幽其¶
所以然使學者精思而自得故也余以罪謫海上端憂¶
多暇取易讀之屛去衆説獨以心㑹即象數之幽眇究¶
理義之精微于以窺聖人之制作燦然如據璣衡以觀¶
天日月星辰經緯昭回之文吉㓙妖祥之理皆可厯數¶
而周知喟然歎曰不學易而涉世其蹈禍固宜罪大不¶
死乃得窮聖經于荒絶之鄉心醉神開恍若有授之者¶
豈非幸耶昔人作易於憂患者非特智慮不用于時欲¶
<pb:KR4d0138_WYG_134-5a>¶
有所表見於後蓋亦險阻艱難備嘗之矣人之情偽盡¶
知之矣然後思深慮危足以發難言之妙蘊以貽範於¶
将來余雖固陋困窮流離之甚其敢忘此乃以所妄見¶
者著易傳内外篇訓釋上下經上下繫説卦序卦雜卦¶
總論合為十巻外篇釋象七明變一訓辭二類占一衍¶
數二合為十有三巻凡二十有三巻雖未足以測聖人¶
之意然發明易學必由象數以極義理之歸庻幾或自¶
此書始也引義比類反覆參錯文辭繁費所不得已覽¶
<pb:KR4d0138_WYG_134-5b>¶
者取其意而勿誚焉可也書始于建炎嵗次已酉中夏¶
時赴謫所南征次鬰林成於庚戌季春時自海上北歸¶
次寧逺凡朞年云謹序¶
　　易傳外篇序¶
易有聖人之道四焉以言者尚其辭以動者尚其變以¶
制器者尚其象以卜筮者尚其占易本於數而數不與¶
焉極其數遂定天下之象數兼于象故也有數而後有¶
象有象而後有變有變而後有占而鼔天下之動則存¶
<pb:KR4d0138_WYG_134-6a>¶
乎辭辭所以該極象數各指其所之而明吉㓙以示人¶
者也古之學者必備是五者然後足以窺聖人作易之¶
㫖故有推步氣候律厯之學所以知數也有正卦互體¶
俯仰之學所以觀象也有卦變時來消長之學所以察¶
變也有五行世應遊魂歸魂之學所以考占也有訓詁¶
其言觧釋其義之學所以修辭也近世學者唯尚言辭¶
務明其義而象數變占之學皆失其傳則不得聖人之¶
㫖多矣今卦爻之象變具在含蓄妙意發揮至理示人¶
<pb:KR4d0138_WYG_134-6b>¶
甚明顧弗深考而占筮術數之法載於經傳者班班可¶
見茍能精以思慮黙契于心則古人之學不難到也聖¶
人作易之㫖雖非即此而可窮亦非舎此而能得不鑿¶
不拘唯其是之為從而已余年運而往行将知命學易¶
於憂患之中既以所妄見者為之傳又作釋象七篇明¶
變一篇訓辭二篇類占衍數各一篇合十有二巻目為¶
易傳外篇以解剥易體庻幾聖人難盡之意或因是而¶
可窺至於洞象數之表達變通之幾占筮之巧妙辭義¶
<pb:KR4d0138_WYG_134-7a>¶
之精微有不可以筆舌傳者則覽者當自得焉盖易者¶
學道之筌蹄此書又學易之筌蹄魚兎已得則筌蹄雖¶
忘焉可也書始于建炎三年已酉之中秋時謫居海上¶
行次雷陽成於四年之仲春時䝉恩北歸行次容南凡¶
半年云謹志嵗月總其大畧為之序冠于目録之首¶
　　釋象序¶
易者象也猶天之垂象經緯昭回環布森列在野象物¶
在朝象官在人象事皆有名數分域燦然以示人故天¶
<pb:KR4d0138_WYG_134-7b>¶
之高也其故可得而知則以象知之也善占天者必審¶
其名數辨其分域知象所在而謹察之然後天意可推¶
而吉㓙妖祥可得而占不然則以角為尾以咮為翼以¶
斗為箕以紫微皇極之居為太微三光之廷其相去遼¶
絶可勝言哉易象亦然竒耦相交而八卦之象立八卦¶
相錯而六十四卦之象生六爻相雜而三百八十四爻¶
之象備正取之為天地水火風雷山澤之八物旁取之¶
則天地之間百物不廢其在天者日月之盈昃星斗之¶
<pb:KR4d0138_WYG_134-8a>¶
斡旋雲雨之升降氷霜之凝結無不取也其在地者丘¶
山之叢聚川淵之流止井邑田野城墉衢巷之制千盤¶
陵陸泥沙谷穴之宜無不取也在人則取於君臣父子¶
夫婦男女長幼朋友之倫在物則取于羽毛鱗介草木¶
華實牲醴膏血之品取諸身者耳目鼻口心思之于五¶
官頂頥輔鬚頰舌之於元首脢背夤腹之於體拇趾腓¶
股之於足莫不具焉取于器者樽簋之屬以為禮弧矢¶
之属以為威牀几枕柅之屬以為安車輿輪輻之屬以¶
<pb:KR4d0138_WYG_134-8b>¶
為行簪紱裳帯以為服饋餗酒食以為養瓶甕繘幕之¶
於井耳鉉趾足之於鼎莫不有焉以禮為象則有祭祀¶
賓客㛰媾田狩征伐之類而五禮備矣以政為象則有¶
刑法慶賞告命官使事功之類而庻政舉矣動静取舎¶
進退往來内外小大先後初終一話一言象皆存乎其¶
中大矣哉易之取象之多也夫八卦錯則六十四卦之¶
才殊其所以為消長盛衰治亂安危聚散通塞者亦殊¶
也六爻雜則三百八十四爻之情異其所以為愛惡相¶
<pb:KR4d0138_WYG_134-9a>¶
攻逺近相取情偽相感者亦異也卦者時也爻者人也¶
所遇之時所處之人既不同則吉㓙悔吝得失憂虞是¶
非利害其象亦隨而變焉此取象之所以不得不多也¶
聖人設卦以觀象立象以盡意繫辭焉以斷吉㓙而盡¶
其言因有是象則命之以是辭豈茍然哉辭具難言之¶
象而象含無盡之意深考而諦觀之聖人之意蓋昭然¶
矣舎象以求易是猶舎日月星辰而觀天也可乎哉夫¶
象者像也猶之象設擬形容而象物宜使觀者有所考¶
<pb:KR4d0138_WYG_134-9b>¶
耳審象而得之如高宗以夢而得傅説循名而失之如¶
燕人市璞而得死䑕此求象之不可以不察也制器者¶
因規以為圎因矩以為方而後可以議方圎于規矩之¶
外也作樂者因律以召陽因呂以召隂而後可以知聲¶
于黄鐘大呂之表也相馬者按法式以求之則儀氏䩭¶
中帛氏口齒謝氏脣鬐闕一不可及其至也牝而黄牡¶
而驪足以得天下之馬不能察其法式而曰我能得馬¶
者妄也魚兔得筌蹄捐醇精流糟粕棄此為得象者言¶
<pb:KR4d0138_WYG_134-10a>¶
而非求象者之亊也自王弼有得意在忘象得象在忘¶
言之論深斥象數之學以謂互體不足遂及卦變變又¶
不足推至五行義無所取而近世學者遂廢象而不談¶
不能知象因失聖人之義多矣殊不知象明而後意可¶
得意得而後象可忘求象未得遽欲棄而捐之不亦過¶
乎互體卦變之屬其所由來古矣考十三卦制器尚象¶
之理與春秋傳所載占筮之言其説不誣第漢晉諸儒¶
計之不精索之不切一泥于象而不求義蔓衍迂濶反¶
<pb:KR4d0138_WYG_134-10b>¶
害聖人立象之本㫖今其書已罕傳而爻象之象具在¶
可推而得㝠捜逺紹惟其是之從而勿泥焉可也夫天¶
象可觀而不可窮易之象含天下之至賾而測之益深¶
窮之益逺詎可俄而測哉錯雜以觀其所同比類以求¶
其所異由顯以知隠由邇以擬逺由支離以㑹歸於簡¶
易則聖人精微之意若合符節矣作釋象¶
　　明變序¶
易者變也自乾坤變而為八卦自八卦變而為六十四¶
<pb:KR4d0138_WYG_134-11a>¶
卦自六十四卦變而為四千九十六卦無非變者其法¶
起于七八之數而己九為老陽其策三十有六六為老¶
隂其策二十有四隂陽之老必變故得九六之數則動¶
而有所之七為少陽其策二十有八八為少隂其策三¶
十有二隂陽之少不變故得七八之數則静而無所適¶
聖人觀變于隂陽而立卦發揮于剛柔而生爻所以明¶
吉㓙以示人者因其動而已故曰道有變動故曰爻爻¶
有等故曰物物相雜故曰文文不當故曰吉㓙生焉又¶
<pb:KR4d0138_WYG_134-11b>¶
曰變動不居周流六虚上下無常剛柔相易不可為典¶
要惟變所適然則重六畫以成爻統六爻以成卦積六¶
十四卦以成易所以體天地之撰通神明之徳類萬物¶
之情者其有不存於變者乎孔子論易之變有兼變化¶
而言者有獨指變而言者盖物之生由乎化者也物之¶
極由乎變者也陽極生隂則在陽為變在隂為化故凡¶
陽老而之隂者皆剛變而為柔隂極生陽則在隂為變¶
在陽為化故凡隂老而之陽者皆柔變而為剛剛柔相¶
<pb:KR4d0138_WYG_134-12a>¶
推而生變化變化者進退之象此兼變化而言之也一¶
闔一闢謂之變化而裁之存乎變此獨指變而言之也¶
夫隂闔陽闢其極皆變使化而無變以裁之則天地萬¶
物何以相禪于無窮爻以傚此故曰爻也者言乎其變¶
者也由爻之變故卦以之變由卦之變故易之變備焉¶
六十四卦三百八十四爻其象不同而聖人繫之以辭¶
亦異者莫不一寓于變然而又有專取變以為彖象者¶
若井之改邑不改井之類是也有專取變以為爻象者¶
<pb:KR4d0138_WYG_134-12b>¶
若巽九五之先庚三日後庚三日之類是也以至消長¶
進退之序俯仰盈虛之體應比逺近之勢愛惡取舎之¶
情即其變而觀之易之理盖昭然矣作明變¶
　　衍數序¶
道生一一生二二生三三生萬物自道降而生物無非¶
數也易有太極是生兩儀兩儀生四象四象生八卦自¶
易闡而生卦無非數也造物者本象以出數故曰物生¶
而後有象象而後有滋滋而後有數則數非象不立作¶
<pb:KR4d0138_WYG_134-13a>¶
易者因數以定象故曰極其數遂定天下之象則象非¶
數不明二者相為表裏而已天下之物不逃於數天下¶
之數不外於象天下之象不遺於易故易之為書該極¶
象數以冒天下之道者也數起於蓍蓍以七運而四十¶
九之用圎而神數成於卦卦以八周而六十四之體方¶
以智揲蓍以知策推策以定爻因爻以設卦而易之能¶
事畢矣隂陽有老少此策之數所以殊也剛柔有微彰¶
此爻之數所以别也自天一至天五生數也自地六至¶
<pb:KR4d0138_WYG_134-13b>¶
地十成數也以竒生者成而耦以耦生者成而竒竒耦¶
相推演而五行之數立矣一三五七九天數皆陽也二¶
四六八十地數皆隂也合天數二十有五合地數三十¶
凡五十有五而大衍之數成矣乾履一于西北巽戴九¶
于東南艮東北而左三坤西南而右七離二震四上峙¶
而為肩坎八兑六下承而為足河圗九宮天極之數積¶
矣氣有司間而上下左右之分辨精有専散而風雨寒¶
熱燥濕之化彰乾兑之金位于西而盛于西北震巽之¶
<pb:KR4d0138_WYG_134-14a>¶
木位于東而盛于東南離火有君相坎水有降升坤艮¶
之土有始終五運六氣坤樞之數行矣乾坤包六子而¶
納甲之法生五行歴十二辰而納音之法備五聲六律¶
十二管旋相為宮有高下損益之制律法出焉參天両¶
地迭相乘除有章蔀紀元之術歴法肇焉故以卦當日¶
晝夜各一則為爻十有二者辰也以卦當月六日七分¶
則為三十者日也以卦當時震兌坎離分主春秋冬夏¶
則為爻二十有四者氣也以卦當年隂陽二卦相交於¶
<pb:KR4d0138_WYG_134-14b>¶
冬夏二至則為爻十有二者月也參伍以變錯綜其數¶
引而伸之觸類而長之天下之故莫不筦攝于此故明¶
于易之數者順以數往逆以知來察天人之際於掌握¶
之間洞古今之變於談笑之頃究觀物理與神為謀其¶
故何哉天地之覆載隂陽之生殺日月星辰之運行晦¶
明寒暑之代謝山川之流止動植之死生事之因革器¶
之成壊人之窮達壽夭世之治亂安危帝王之興衰君¶
子小人之進退消長莫不有數存乎其間故數也者成¶
<pb:KR4d0138_WYG_134-15a>¶
變化行鬼神雖天地之大不能違也而况於人乎况於¶
萬物乎極數之變執神之機在璇衡以觀大運據㑹要¶
以知方來則探賾索隠鈎深致逺推隂陽之荒考神明¶
之隠若影響之於形聲夫何疑哉漢之揚雄張衡唐之¶
魏伯陽邢和璞本朝之邵雍皆深於數者故雄作太𤣥¶
衡著靈憲伯陽有參同契和璞有頴陽書雍以先天圗¶
作皇極經世皆宗于易而輔翼推明之至數所在信如¶
蓍龜不可誣也精微之幾不可以言傳姑取其可陳者¶
<pb:KR4d0138_WYG_134-15b>¶
著于篇作衍數¶
　　類占上序¶
人心神明之府天地之鏡也萬物之鑑也虛而靈寂而¶
通固可以無卜筮而知吉㓙所不能然者物蔽之也故¶
必假于蓍龜神物然後能知之龜曰卜蓍曰筮卜所以¶
兆象也自隂陽五行之象交感而生爻者為雨霽䝉驛¶
克故卜之用五筮所以兆數也自隂陽五行之數錯綜¶
而成卦者内為貞外為悔故筮之用二卜筮之用以其¶
<pb:KR4d0138_WYG_134-16a>¶
從違斷天下之疑無有逺近幽深遂知來物故曰探賾¶
索隠鈎深致逺定天下之吉㓙成天下之亹亹者莫大¶
於蓍龜易之道以卜筮者尚其占而卦爻之變専以筮¶
為主者幽贊于神明而生蓍參天兩地而倚數觀變于¶
神明而立卦發揮於剛柔而生爻卦爻本于數而數本¶
于蓍故也三易之法一曰連山二曰歸藏三曰周易其¶
經卦皆八其别卦皆六十有四連山歸藏以静為占故¶
爻稱七八周易以動為占故爻稱九六七八者少隂少¶
<pb:KR4d0138_WYG_134-16b>¶
陽之數也隂陽之少虛而未盈故静而不變九六者老¶
隂老陽之數也隂陽之老盈而已極故動而變生吉㓙¶
悔吝生乎動者也故易以動為占所以卦爻之辭其變¶
不一者動則觀其變而玩其占所指不同故也一爻變¶
則其占用所變之爻辭陳侯筮敬仲遇觀䷓之否䷋(六/四)¶
(爻/變)曰是謂觀國之光利用賓于王之類是也二爻至六¶
爻皆變則其占用變卦之彖辭穆姜筮居東宫遇艮䷳¶
之隨䷐(六二不變外/餘爻皆變)曰是在周易隨元亨無咎之類是¶
<pb:KR4d0138_WYG_134-17a>¶
也六爻皆不變則其占用本卦之彖辭晉公子重耳筮¶
得晉國遇貞屯䷂悔豫䷏皆八曰是在周易皆利建侯¶
之類是也古之占筮以辭為主而又論卦爻之體若畢¶
偃筮仕于晉遇屯䷂之比䷇辛廖占之曰吉震為土車¶
從馬足居之兄長之母覆之衆歸之為公侯卦之類論¶
卦體也若晉成公筮歸國遇乾䷀之否䷋曰配而不終¶
君三出焉之類論爻體也率之以卦爻之辭揆之以卦¶
爻之體而㓙吉之理明矣後世占筮有世應之説有飛¶
<pb:KR4d0138_WYG_134-17b>¶
伏之候有歸魂遊魂之法有納甲納音之術有星躔氣¶
候之數以五行之生克比和六神之王相囚廢决定吉¶
㓙而京房郭璞焦贛之流又各以其術制易林春秋占¶
法殆廢至近世則諸家之術亦失其傳所謂以卜筮尚¶
其占者或幾乎絶可勝慨哉惟依古法主卦爻之辭而¶
兼論其體參以諸家之術庻幾得之今掇取六經春秋¶
傳國語所載占筮及諸家之術可用者史氏所傳占筮¶
術數之精微者著于篇作類占¶
<pb:KR4d0138_WYG_134-18a>¶
　　類占下序¶
卜筮術數藝成而下與醫祝同科然該極象數探賾索¶
隠鈎深致逺聖人之道在焉推原天地隂陽五行之理¶
於卦爻之間逆知吉㓙若合符節雖千里之逺千嵗之¶
故可坐而致至矣哉妙于此者又能将之以道義如司¶
馬季主嚴君平飾之以藝文如管輅郭璞巧發竒中如¶
隗炤趙達預言期運如鄭相如桑道茂尤可貴重昔太¶
史作日者列傳盖有意推崇之因取西漢以來至于五¶
<pb:KR4d0138_WYG_134-18b>¶
代史策所載卜筮術數之精微者掇其大要著于類占¶
之末¶
　¶
　¶
　¶
　¶
　¶
　梁谿集巻一百三十四¶
