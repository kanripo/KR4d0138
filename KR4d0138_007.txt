# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:00.869823
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷七
<pb:KR4d0138_WYG_007-1a>¶
欽定四庫全書¶
　梁谿集巻七　　　　　　　宋　李綱　撰¶
　　古律詩三(自入建陽及抵沙陽庚/子嵗已後作七十首)¶
　　　贈舅氏吳子和　　　自建陽泛舟至建安¶
　　　建溪再得雪鄉人以為宜茶¶
　　　天寧老齊珏録慶餘師開堂䟽見示¶
　　　梅花二首　　　　　劒浦道中二首¶
　　　自建安陸行至劒浦　劒潭¶
<pb:KR4d0138_WYG_007-1b>¶
　　　雙溪閣　　　　　　沙陽¶
　　　平津晩望　　　　　抵沙陽之夕民居延火¶
　　　除夜　　　　　　　元日¶
　　　立春日　　　　　　春詞二十首¶
　　　用韻賦梅花三首　　再賦一首¶
　　　吳鄧同遊陳氏園¶
　　　鄧純彦家蘭盛開見借一本四首¶
　　　次韻陳介然幽蘭翠栢之作幽蘭二首翠栢二¶
<pb:KR4d0138_WYG_007-2a>¶
　　　　首　　　　　　　次韻鄧志宏梅花¶
　　　上元日二首　　　　墨戲六首¶
　　　偃風頂雨絶句　　　再用陳園韻示鄧志宏¶
　　　惜花¶
　　　乘興逰鄧季明園池邀志宏同㑹再賦陳園韻¶
　　　招陳幾叟小飲¶
　　　志宏以墨戲見遺并貺古風次韻答之且歸其¶
　　　　畫　　　　　　　再用奴字韻呈幾叟¶
<pb:KR4d0138_WYG_007-2b>¶
　　　以墨戲歸志宏復有詩來次韻¶
　　　再次韻¶
　　　志宏復有詩來再賦兩篇為報¶
　　贈舅氏吳子和¶
契濶從來歎歳隂幸因謫宦欵清襟犯顔逆耳事已往¶
問舍求田意轉深豈有聲名驚海㝢且忻山水共登臨¶
渭陽情重知何贈玉佩瓊琚稱我心¶
　　自建陽泛舟至建安¶
<pb:KR4d0138_WYG_007-3a>¶
一葉輕舠漾碧流却憐舟子觧操舟急灘亂石疑難渡¶
短檝輕橈反自由去國飄零同泛梗凌波超忽逐飛鷗¶
建溪百里纔終日過盡千巖萬壑幽¶
　　建溪再得雪鄉人以為宜茶¶
閩嶺今冬雪再華清寒芳潤最宜茶泛甌欲鬭千金價¶
著樹先開六出花圭璧自須呈瑞質旗槍未肯放靈芽¶
傳聞龍餅先春貢已到鈞天玉帝家¶
　　天寧老齊珏録慶餘師開堂疏見示¶
<pb:KR4d0138_WYG_007-3b>¶
一别閩山三十年重來相見兩依然煩師録示當時語¶
猶喜曹溪一𣲖傳¶
　　梅花二首¶
寒梅昨夜洩春光標格依然壓衆芳褭褭露枝團玉白¶
輕輕烟蕋簇金黄瑶妃謫墮溪村寂雪片飄殘月徑香¶
却笑漢宫争寵女競將嬌額學新粧¶
數枝玉雪小溪濵先得陽和一㸃春冷豔幽姿難與並¶
暗香䟱影孰為鄰廣平不害心如鐵和靖須知句有神¶
<pb:KR4d0138_WYG_007-4a>¶
亦對寒芳動詩興却嫌標格太凊真¶
　　劒浦道中二首¶
宿霧霏霏隐翠嵐傍溪幽石自巉巖樵歌遞響來危徑¶
漁網連舟集小潭野渡無人閒寂寂林花著雨落毶毶¶
誰知逐客凄凉意歳宴南遷劒浦南¶
此去平津路匪遥嶺雲溪雨自蕭蕭山深㵼澗泉長響¶
地暖凌寒草不凋放逐却教窮水石登臨因得狎漁樵¶
誰憐澤畔人憔悴更把騷辭賦大招¶
<pb:KR4d0138_WYG_007-4b>¶
　　自建安陸行至劒浦¶
聞道延平黯淡灘舟行至此慘愁顔千金素佩垂堂戒¶
九折寧辭去路艱渉險雖知憑信義藏幽須信足神姦¶
勞生自取那惆恨只羨飛雲自在閒¶
　　劒潭¶
當時神劒埋豐城鬱鬱光氣衝斗星千年古獄斸幽扄¶
下得至寳雙青萍雌雄不知誰與名拭以異土聊發鉶¶
龍文星彩愈晶熒正晝無影魑魅驚雄飛霄漢隨雷霆¶
<pb:KR4d0138_WYG_007-5a>¶
雌躍淵水歸延平没人下瞰風濤生天矯化作虯龍形¶
茂先博識非無憑神物終合信有徵沈沈潭影含虛明¶
寳氣乆秘必復呈㑹當探取搜元精佩服坐能驅百靈¶
姦諛膏血紛羶腥與爾相攜逰太清¶
　　雙溪閣¶
凌虛髙閣枕雙溪四出飛簷鳥翼齊山鏁煙光青合匝¶
水分丁字碧凄迷蟠虬舊化張公劒翥鳯今留魯國題¶
放逐因能窮勝賞登臨那惜醉如泥¶
<pb:KR4d0138_WYG_007-5b>¶
　　沙陽¶
沙陽雖僻左風土冠閩城誰知亂山裏有此膏壤平邑¶
屋號華麗谿山倍澄明七峯轉月色十里無灘聲民俗¶
素康阜士夫多俊英食饒魚稻美䕃有松竹清筦庫職¶
易辦塵勞念尤輕蕭然飄泊迹忘此羇旅情忽忽歳改¶
律欣欣木向榮何當脫拘縳春畆得躬耕¶
　　平津晩望¶
春入沙陽花滿林七峯倒影碧沈沈飢鳶掠水盤旋乆¶
<pb:KR4d0138_WYG_007-6a>¶
戲鴨浮溪演漾深風景只添流落恨烟光遥鏁别離心¶
浙西三月無消息始信家書抵萬金¶
　　余扺沙陽之夕民居延火幾爇官局因念以論水得¶
　　　罪復以火驚殊可笑歎戲成此詩(余生辰已未/火甲申水)¶
囊封論水謫天涯纔到沙陽火復隨本為𤣥冥遭放逐¶
却因回禄更驚疑生辰端是窮申未學易何曽悟坎離¶
爛額焦頭那足惜只愁蓬跡乆飄移¶
　　除夜¶
<pb:KR4d0138_WYG_007-6b>¶
年來三百六十日忽忽過盡唯今宵天涯逺謫罪未解¶
家問乆缺心無聊强傾濁酒慰愁獨坐對寒燈尤寂寥¶
鐘鳴漏盡不成寐世事又屬明年朝¶
　　元日¶
去年元日朝明堂對立玉皇香案傍今年元日謫沙陽¶
獨在天涯家一方君恩未報已飄泊親老欲養徒徬徨¶
東風囬首帝鄉逺白雲望斷吳天長¶
　　立春日¶
<pb:KR4d0138_WYG_007-7a>¶
春風吹到海南邊氣候渾如二月天幡勝戴來聊應節¶
皷簫鳴處已祈田花梢柳眼争明媚溪色山光愈翠鮮¶
生菜春盤誰與送玉人纎手自嬋娟¶
　　春詞二十首¶
　余謫沙陽寓居興國佛祠寢西小軒春至梨花盛開¶
　玉雪可憐脩篁嘉木幽禽百囀毎晨坐讀書午睡初¶
　醒把酒寓目慨然感懐因成春詞二十篇以紀景物¶
　可以興可以怨庶幾乎詩人之㫖覽者無誚焉¶
<pb:KR4d0138_WYG_007-7b>¶
一樹梨花傍小軒結根幽寂更芳妍東君有意憐流落¶
故遣瑶姿堕目前¶
晩來急雨作輕寒只恐梨花落㸃殘喚起小童窓外看¶
玉妃何事淚欄干¶
花開好鳥曉關關驚覺幽牕小夢殘宿酒未醒人早起¶
透簾紅日上三竿¶
蕭蕭檻外翠琅玕瘦節䟱枝特地寒誰謂幽居太寥閴¶
此君長此結清歡¶
<pb:KR4d0138_WYG_007-8a>¶
春光淡蕩一畨新花氣氛氲惱殺人只恐花飛春又老¶
須將酩酊對芳辰¶
清晨開巻坐幽牕深注爐煙一縷香汲水養花顔色好¶
向人端似炫新粧¶
春日遲遲午睡濃夢魂飛過浙江東無端花底間關舌¶
喚起搔頭兩鬢蓬¶
寂寂春林杜宇啼勸人只道不如歸我今歸思何須勸¶
借爾翩翻兩翅飛¶
<pb:KR4d0138_WYG_007-8b>¶
春色困人渾似酒花枝照眼恰如人東君若解憐愁客¶
莫使花飛减却春¶
漠漠輕煙度短牆春寒料峭怯羅裳惜春只怕多風雨¶
雲影披離漏日光¶
幽禽百囀舌如簧院宇深深花木香飄泊傷春惟泥酒¶
不知林外已斜陽¶
誰使鳴禽自在啼感春端似惜芳時一枝暫寄休饒舌¶
静處須防挾彈兒¶
<pb:KR4d0138_WYG_007-9a>¶
春來南國藹韶光百卉嫣然競早芳語燕啼鶯將婉孌¶
遊蜂舞蝶已顛狂¶
青鳥飛來動檻花翠衿紺趾哢交加向人自解傳消息¶
疑是來從阿母家¶
㣲月籠雲黯淡明忽聞索索雨來聲可憐窓外梨花老¶
一夜飄殘雪片輕¶
聒聒鳴鳩喚雨來蕭蕭寒響滴空堦不知逐客傷春恨¶
多少殘英㸃翠苔¶
<pb:KR4d0138_WYG_007-9b>¶
飄風驟雨餉時間墮蕋飛花滿地殷自是羣芳將結實¶
非關風雨故摧殘¶
桃花零落逐風飛地上紅多枝上稀春色陡然歸豔杏¶
梢頭還欲衒芳菲¶
南方春早花亦早爛熳開盡枝頭紅記得上林當此際¶
遊人殊未探芳叢¶
一年春事遽如許千里旅愁何似生濁酒飲餘惟五合¶
殘書讀盡忽三更¶
<pb:KR4d0138_WYG_007-10a>¶
　　用韻賦梅花三首¶
寒梅幾樹開前村靚粧綽約歸仙魂横斜影落石溪淺¶
皓潔色洗煙嵐昏幽香暗動松竹徑清格自羞桃李園¶
窮冬萬里霜雪積獨得一㸃陽和温氷姿最宜夜月白¶
玉彩更炫朝霞暾明妃失意去朔漠阿嬌無寵扃長門¶
芳容寂寂誰復顧雅意耿耿今何言天涯相對且相樂¶
為爾吸盡黄金樽¶
草木凍死山中村惟有梅花能返魂孤根不怕雪霜苦¶
<pb:KR4d0138_WYG_007-10b>¶
冷豔似笑風雲昏披芳獨占歳寒地擢秀肯待春風園¶
溪邊寒影自的的月裏皓色還温温飄零䟱雨夕煙瞑¶
厭浥清露晨光&KR1680;玉妃遊戲隘崑閬縞衣飛出瑶臺門¶
幽姿耿介不可狎欲問所以難為言嗅花嚼蕋更奇絶¶
侑我一醉玻璃罇¶
雲山縹緲煙水村嫣然顧我驚離魂凝情不語自脉脉¶
旅愁易感方昏昏我家梁谿富泉石雪裏數株開北園¶
天涯相見一笑粲玉色不减當時温為君清夜不成寐¶
<pb:KR4d0138_WYG_007-11a>¶
月落已見東方暾㑹栽千樹徧緑野豈羨五柳垂衡門¶
臨風三嗅長太息欲辯此意還忘言何當歸去老三徑¶
攜㓜入室酒盈樽¶
　　再賦一首¶
十年不踏江南村想像梅花勞夢魂豈惟捧心笑西子¶
只恐舉步迷東昏繁英恍訝羣玉府墮蕋悄愁金谷園¶
氷肌自飲晨露白粉質不浴驪湯温我行閩嶺喜入眼¶
皓彩照耀咸池暾煙凝雲慘更愁絶積雪欲堆袁安門¶
<pb:KR4d0138_WYG_007-11b>¶
天香國豔世無匹何用苦死教能言吹殘樓角真可惜¶
莫厭秉燭臨芳樽¶
　　吳慎㣲鄧志宏同遊陳氏園¶
我本惜春人常恐春色老沙陽渺天南春到一何早羣¶
芳忽爛漫自覺被春惱招邀適名園景物得幽討燦燦¶
桃李妍娟娟松竹好虛室自含風廽塘已生草酌酒對¶
芳菲論文慰懐抱瓌奇窺李杜寒色笑郊島軟語既温¶
温髙談方浩浩二子若驊騮輕車駕長道而我正飄蓬¶
<pb:KR4d0138_WYG_007-12a>¶
摧殘已枯槁家在天一涯情若風中翿幸然得相從豁¶
我憂心擣青春能幾時落花看又掃寧辭金罍空坐使¶
玉山倒世事可兩忘悠悠信蒼昊¶
　　鄧純彦家蘭盛開見借一本¶
誰道幽蘭是國香山林僻處更芬芳從今借得佳人佩¶
伴我春堂晝夢長¶
特地聞時却不香暗中芬馥度㣲芳寂然鼻觀圓通處¶
深院無人春晝長¶
<pb:KR4d0138_WYG_007-12b>¶
噴了清香開了花却歸盆檻付公家來春花發香尤好¶
預借幽根茁露芽¶
纎纎碧葉淺黄花暗淡香飄物外家培壅莫教摧露下¶
春風嵗嵗長靈芽¶
　　次韻陳介然幽蘭翠栢之作¶
幽蘭出深林得上君子堂置之顧盼地藹藹振餘光春¶
風茁其芽暗淡飄天香刈防豈無用授夢方薦祥紉佩¶
美屈子披風快襄王秋髙白露下摧折増感傷願與菊¶
<pb:KR4d0138_WYG_007-13a>¶
同瘁羞隨蕕並長収根歸舊林肯改無人芳¶
温風茁幽蘭採掇置中堂孤根亦何有借此軒墀光耿¶
耿不自惜凄微泛餘香蕭然山林姿詎是邦家祥譬猶¶
美芹子乃以薦君王棄置固其宜零落誰復傷賦詩慰¶
寂寞念子故意長願言同心人去去揚清芳¶
　　　右幽蘭¶
翠栢方嵗寒獨立羣木外不為衆所知此理實難會惜¶
哉結根淺未使極髙大天風動虬枝蕭瑟起清籟儻無¶
<pb:KR4d0138_WYG_007-13b>¶
斤斧殘㑹拂千丈黛空餘霄漢志不逐雪霜改委棄老¶
空山浩蕩付𤣥宰¶
崇岡有翠栢擢榦煙靄外託非不得地據此羣山㑹青¶
青歳寒姿自許百圍大舞月散清影號風振虚籟誰云¶
根如石已見色參黛幽人挺髙懐顧我顔不改知音自¶
昔難多財為爾宰¶
　　　右翠栢¶
　　次韻鄧志宏梅花¶
<pb:KR4d0138_WYG_007-14a>¶
空山極望皆黄葦欲挽天河聊一洗溪邊的皪見梅花¶
冷蘂䟱枝澹煙水安得徤歩移我堂清夜桂魄來孤光¶
人寰塵土飛不到鼻觀寂寂聞天香吾衰文思乆不起¶
見子新詩端可喜落英坐使笑天桃結實定知非苦李¶
年來蹤跡墮空濛與子追隨邈未窮琢磨妙句覷天巧¶
為我一振詩家風¶
　　上元日二首¶
去年玉輦侍端門燈滿鼇山訝曉暾寂寞沙陽山水裏¶
<pb:KR4d0138_WYG_007-14b>¶
也將膏火照黄昏¶
應為飄零有故侯競將燈火簇谿樓田夫野婦盈衢巷¶
怪我還能與共逰¶
　　墨戲六首¶
　鄧志宏所蓄墨戲凡六曲盡其妙求予題䟦各為賦¶
　小詩以見意¶
　　　拳蠧¶
屈折金石瘦偃蹙虬龍怒蕭然少生意端為根中蠧¶
<pb:KR4d0138_WYG_007-15a>¶
　　　枯折¶
歳晩風號寒琅玕半吹折雖殘栖鳯枝終抱凌霄節¶
　　　宿枝¶
䟱筠輕帯粉老葉飽經霜試問枝頭實何年集鳯凰¶
　　　新葉¶
解籜能幾日成隂不待春天然為誰笑風露一枝新¶
　　　引根¶
土潤引新萌虬鞭獨處行此君人不厭何惜滿林生¶
<pb:KR4d0138_WYG_007-15b>¶
　　　迸筍¶
養就籜龍兒斕斑角未齊斧斤休縱手㑹看拂雲霓¶
　六竹外尚有偃風頂雨二本留故家志宏欲之而未¶
　　得戲作絶句附卷末庶幾異日悉歸志宏也¶
六様根莖妙入神兩枝風雨更清新此君族類須収拾¶
莫使飄零歎失身¶
　　再用陳園韻示鄧志宏¶
青松更雪霜始見枝幹老挺然節操士安用致身早吾¶
<pb:KR4d0138_WYG_007-16a>¶
衰習禪觀頗覺得無惱每於文字間未免尚窮討遇物¶
空吟哦愧乏句語好有時肆狂言自哂太草草儒生捨¶
翰墨無與寄幽抱富貴非所願神仙渺雲島寧知萬巻¶
中養此一氣浩子若汗血駒振轡千里道我如鎩翮鴻¶
毛羽半摧槁適然相值遇豈異宛丘翿新詩迭唱酬險¶
韻類虛擣文章雖末技塵語貴除掃勉哉扛鼎力廽此¶
狂瀾倒此外復何為窮通付旻昊¶
　　惜花¶
<pb:KR4d0138_WYG_007-16b>¶
缾水養花花已老零落春風寒不掃從教几案積殘紅¶
尚有餘香慰衰槁¶
　　乘興遊鄧季明園池邀志宏同㑹再賦陳園韻¶
幽人築小圃自樂不知老聞名雖已熟相見苦不早忘¶
懐傾盖間什我羈旅惱春風入芳林乘興聊一討嘉葩¶
寒未開美木晴更好飄零桃與杏殘紅委煙草急令招¶
小阮談笑欵清抱披襟步方池散策窮逺島翛然適我¶
情忘此歸志浩人生蹔寄身寵辱何足道䑛痔得車多¶
<pb:KR4d0138_WYG_007-17a>¶
未可驕黄槁一杯且相属起舞不須翿文楸響玉子更¶
試兵家擣羸形乍泉漲猛勢驚電掃應憐客素癡屢勸¶
罰觥倒掃待月華生清光滿春昊¶
　　招陳幾叟小飲¶
開樽欲約玉川子致鯉先遣長須奴春時海燕光涎涎¶
風暖城烏尾畢逋幸有異書并古字可無白飯與青芻¶
虛堂隱儿共談笑應信今吾非故吾¶
　　志宏以墨戲見遺并貺古風次韻答之且歸其畫¶
<pb:KR4d0138_WYG_007-17b>¶
老坡墨戲吾最許雨葉風枝無㸃上幽懐寄此管城頴¶
妙質森然㑹稽楮要須胷次竹先成故使落筆前無古¶
披圖但愛凌雲姿作賛愧乏驚人語嗟予迂濶與世䟱¶
酷嗜栽培如老圃築園㑹與種千竿開國便勝封萬户¶
遺予此畫意已勤奪人之好道所禦封題依舊送書房¶
得畫何如得竹愈¶
　　再用奴字韻呈幾叟¶
平生志尚在丘壑肯學衛霍追匈奴緜上之田方欲隱¶
<pb:KR4d0138_WYG_007-18a>¶
草堂之靈休謝逋富貴於人何翅夢理義悦我真如芻¶
脫交夫子談道(闕/)應笑連叔驚肩吾¶
　　以墨戲歸志宏復有詩來次韻答之¶
玉局老仙人共許秀骨于今已黄土人間無復見文章¶
空餘戲墨歸囊楮子能藏蓄真好事便可祕惜傳千古¶
試將短句賛幽姿却對此君難下語年來懶惰百事廢¶
欲把鋤犂逐農圃㑹栽脩竹滿園池為引清風到庭户¶
子詩往復句益奇發我狂吟那可禦超然對竹更吟詩¶
<pb:KR4d0138_WYG_007-18b>¶
此病未知誰得愈¶
　　再次韻¶
落筆蕭森遽如許墨為根莖紙為土眉山作此共言好¶
譬猶字法稱虞褚世人畫竹不畫意謾捨丹青欲侔古¶
胷中幹葉本天成心手應時那可語此君於我定有縁¶
每念移根栽小圃開圖忽見數株新却怪龍孫入吾户¶
年來幾欲斷吟哦照眼還成自難禦發緘又復讀佳篇¶
詩癖遥知猶未愈¶
<pb:KR4d0138_WYG_007-19a>¶
　　志宏復有詩來再賦兩篇為報念其往復之無已¶
　　　也故寓意卒章以止之¶
平生愛竹端自許欲種千竿滿吾土豈知好物不須多¶
只費東坡數畨楮酒酣弄筆冩寒姿一洗丹青空萬古¶
我今觀畫已蕭然矧對吟風如共語淵明荒徑便抛官¶
仲子辭官歸灌圃終年端坐飽太倉更欲此君長傍户¶
亦知兩者固難兼無那幽懐終不禦縱教富貴欲何為¶
不若歸來栽竹愈¶
<pb:KR4d0138_WYG_007-19b>¶
數君妙質來何許生氣森森如得土依然對此未忘情¶
亦欲懐之恨無楮宿枝新葉自清妍蠧拳枯折尤奇古¶
已將金玉照雙眸更得珠璣編好語男兒學古貴根源¶
餘力遊兹文翰圃沈思六藝見同歸縱覽百家知異户¶
浩然養氣塞天淵沛若江河知孰禦却憐彫斵愁肺肝¶
但莫苦吟當自愈¶
　¶
　梁谿集巻七¶
