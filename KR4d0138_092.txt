# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:02.504780
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷九十二
<pb:KR4d0138_WYG_092-1a>¶
欽定四庫全書¶
　梁谿集巻九十二　　　　　宋　李綱　撰¶
　　表劄奏議五十四¶
　　　奬諭防秋利害詔書　謝奬諭表¶
　　　再陳已見劄子¶
　　　乞降㫖岳飛遵依聖㫖差兵屯戍江州奏狀¶
　　　施行招軍奏狀　　　乞遣兵收復光州奏狀¶
　　　乞遣兵策應岳飛奏狀¶
<pb:KR4d0138_WYG_092-1b>¶
　　　乞蠲免淮衣紬絹奏狀¶
　　　乞將戸帖錢分作二分隨秋稅起催給賣奏狀¶
　　　乞施行䖍州不發將兵奏狀¶
　　奬諭防秋利害詔書¶
勑李某省所奏陳防秋利害事具悉卿勤勞王室作時¶
股肱控制上流實邦屏翰方朕親乗戎輅撫勞江干乃¶
逺抗於封章仍備言於謀略洞明利害切中事機冦已¶
在吾目中何煩聚米肉方陳於几上可以行師嘉爾壯¶
<pb:KR4d0138_WYG_092-2a>¶
猷副予廷望故兹奬諭想宜知悉冬寒卿比平安好遣¶
書指不多及¶
　　謝奬諭表¶
臣某言伏奉詔書以臣奏陳防秋利害切中事機特加¶
奬諭臣已望闕謝恩祗受訖者瞽言之達方虞出位之¶
誅温詔誕敷更被自天之寵載惟叨冒深切凌兢(中謝/)¶
伏念臣識慮迂䟱材能譾薄所願學爼豆之事未嘗讀¶
孫吴之書偶當戎事之艱危輙罄愚情而忖度惟憂國¶
<pb:KR4d0138_WYG_092-2b>¶
愛君之心切故苦口逆耳之言多亮之者謂懐匪躬之¶
誠笑之者謂犯斯疏之戒但知自竭豈暇恤他正如野¶
老之獻芹敢意聖君之采菲伏䝉皇帝陛下天地容納¶
日月照臨嘉其千慮一得之愚奬以細書十行之札褒¶
踰華衮賜重萬金蔀屋為之生輝士民忽焉改觀臣敢¶
不激昂素志砥礪孤忠益思料敵制勝之謀以助禦侮¶
折衝之計靈旗所指方勒燕山之銘崖石可磨願撰涪¶
溪之頌¶
<pb:KR4d0138_WYG_092-3a>¶
　　再陳已見劄子¶
臣今月十日准御前金字牌降到樞密院劄子奉聖㫖¶
以臣奏陳防秋利害切中事機令學士院降詔奬諭劄¶
送臣照㑹仰荷聖恩第深感懼伏念臣罕識寡聞初無¶
智略徒以誤膺知奬實同安危故敢毎以瞽言干冒睿¶
聽伏䝉皇帝陛下天地容納日月照臨不惟恕其狂愚¶
又復奬以優詔顧臣何人可以當此惟知自竭以報鴻¶
私臣竊見國家與冦偽相持累年以來未有如今日之¶
<pb:KR4d0138_WYG_092-3b>¶
㨗也原其所以致此蓋縁六飛親臨將士用命之故倘¶
非車駕在近威令可行則淝水之師安能既退而復進¶
變敗而為成哉前年親臨則冦騎宵遯今年親臨則偽¶
齊奔比其效昭然可見臣願陛下乗時稍進以臨鎮江¶
號令王師士氣益振則雖黠冦隂遣援兵未必不聞風¶
而退屈昔漢祖親臨垓下而西楚以亡真廟親臨澶淵¶
而北戎以服自古創業中興之主未有不履危而求安¶
者惟陛下斷以不疑布昭聖武以定大業天下不勝幸¶
<pb:KR4d0138_WYG_092-4a>¶
甚臣又竊思國家近年以激勸將士之故毎一戰勝則¶
不計首級全軍推賞習以成例帑藏爲虚今者諸將咸¶
㨗當行慶賜欲廣其施則懼物力之不給欲小其賜則¶
懼士心之未厭此尤所當慮者也夫人情感激有不待¶
賞而勸者推賞先後有未下車而封者臣願陛下降哀¶
痛之詔憫將士罹兵革之苦凡死於戰陣先加封爵厚¶
賂賻贈收䘏其家死者哀則生者勸矣然後明詔統帥¶
審定功狀俟防冬解嚴慶賜併行其誰曰不然昔句踐¶
<pb:KR4d0138_WYG_092-4b>¶
厚養死事而士卒思奮漢祖先封雍齒而反側者安急¶
先務也臣愚不達大體惟陛下裁察塵瀆天威無任惶¶
懼戰越之至¶
　　乞降㫖岳飛遵依聖㫖差兵屯戍江州奏狀¶
契勘本司累具狀奏聞乞差撥本路防冬軍馬雖奉指¶
揮許行差撥至今未䝉差到及近降指揮令岳飛分一¶
項軍馬屯駐江州至今亦未到來止是差到兵將於蘄¶
陽駐劄人數不多竊縁偽齊賊馬北來侵犯淮西雖為¶
<pb:KR4d0138_WYG_092-5a>¶
諸將殺敗遁歸淮北然賊情狡獪防冬日月尚逺沿江¶
一帶合行控扼去處理宜隄備今來不敢更望朝廷遣¶
兵只乞降㫖岳飛遵依元降聖㫖差撥軍馬於江州屯¶
戍與蘄陽水軍相應庶本路緩急有所倚仗不致誤事¶
　　　小貼子¶
　契勘今月十二日據蘄州申岳少保自江州復回鄂¶
　州所有元差將官王瑩在蘄日屯泊一項水軍並已¶
　帶回即是沿江一帶並無軍馬屯駐緩急深慮誤事¶
<pb:KR4d0138_WYG_092-5b>¶
　伏望聖察早降睿㫖施行¶
　　施行招軍奏狀¶
近准樞密院劄子樞密院勘㑹諸路州軍多有西北流¶
移人民竊慮闕食因而失所理宜存䘏兼諸路州軍見¶
管禁軍比縁兵火之後例皆闕額雖已降指揮招填並¶
未見招到人數三省樞密院同奉聖㫖令諸路帥臣行¶
下諸州軍委自守貳將西北流移無歸人民情願充軍¶
堪披帶少壯人疾速措置招填闕額禁軍並日下放行¶
<pb:KR4d0138_WYG_092-6a>¶
請受本司已遵依施行專委洪州鈐轄兵官措置招填¶
至今多日未見招到人數尋行詢問蓋縁西北流移人¶
民日望朝廷收復中原得還鄉土不願於東南州軍充¶
填闕額禁軍實恐將來收復之後既係兵籍難以還鄉¶
却願投充統制官申世景軍中他時移易屯戍有可歸¶
之理契勘申世景一軍所管止千餘人數目不多本軍¶
先具申明朝廷乞添差人或許招收人兵使喚續准朝¶
㫖候到江西别聽指揮本司近再備據本軍陳乞上項¶
<pb:KR4d0138_WYG_092-6b>¶
事理於七月十八日供申樞密院至今未奉回降指揮¶
今來西北流移人民在本路頗多若不依近降指揮招¶
收竊慮饑寒失所或致流為盜賊委實可憫如䝉許行¶
招填申世景軍中即乞通舊人以二千五百人或三千¶
人為額庶幾日加訓練漸成精兵與本路𨽻將不𨽻將¶
兵相兼使喚可以捍禦一方不致臨時更煩朝廷遣發¶
人馬仍乞所招填人止刺手背將來收復中原可以給¶
據復歸農畝實為利便伏望聖慈特降睿㫖詳酌施行¶
<pb:KR4d0138_WYG_092-7a>¶
　　乞遣兵收復光州奏狀¶
今月十一日據興國軍申據進武副尉本軍指使何詮¶
申報到下項¶
　一今月初一日光州探事人翁進等回申供於十月¶
　　二十二日䝉本州差與使臣張凖等前去舊光州¶
　　探事至二十三日夜昬黄到光州西城廂聽得城¶
　　上發擂打更遂令趙青先回前來本州報覆進等¶
　　去州綽人問信不曽捉得人只見城上四壁有火¶
<pb:KR4d0138_WYG_092-7b>¶
　　明打更不見城内人馬數目的實首領姓名却揭¶
　　到偽齊褒信縣事總領軍馬牓一道赴州取覆¶
　一今月初七日光州探事人張真等回申供十月二¶
　　十六日䝉本州差去舊光州探偽齊賊馬動息真¶
　　二十八日早日出以來到州南七里岡奔城去時¶
　　只聽得光州城上見真等打鑼真等為人少不敢¶
　　近城前去只見城上有白旗十餘面不見得城裏¶
　　賊馬數目首領姓名¶
<pb:KR4d0138_WYG_092-8a>¶
　一十月二十九日有光州光山縣徐知縣管押公吏¶
　　民戸前來光州移治山寨處稱十月二十七日有¶
　　偽齊占據光州賊馬綽廵前來光山縣趕趂殺奪¶
　　人戸其時徐知縣下弓手等人見陣其賊兵復回¶
　　光山縣放火燒毁屋宇前去¶
　一光州再准淮西宣撫使司劄子指揮稱契勘光州¶
　　今來賊已退别無警急當司已於今月十六日三¶
　　次劄下本州依舊移回光州安泊治事去訖並不¶
<pb:KR4d0138_WYG_092-8b>¶
　　見申到知禀須至指揮右劄付知光州王敦武依¶
　　累次指揮疾速施行具知禀狀申照對今來光州¶
　　見被偽齊賊馬占據目今未曽移回前去¶
右本司契勘光州昨因移治自知州以下並徙居山寨¶
為使臣闞寔等據城反叛投順偽齊近承淮西宣撫司¶
公文已殺敗偽齊賊馬退歸淮北皆已淨盡今據前項¶
興國軍探報其光州依舊係偽齊賊馬占據未曽收復¶
竊縁光州係在淮河之南與偽境陳蔡相接今來若為¶
<pb:KR4d0138_WYG_092-9a>¶
偽齊賊馬所據便可於淮河繋橋般運糧食濟度軍馬¶
向南作過與蘄黄為隣更無控扼去處深慮為患不細¶
欲望聖慈特降睿㫖下淮西宣撫司遣發近上兵官統¶
領精銳軍馬前去收復於日近了當庶幾不致為一方¶
之患¶
　　乞遣兵策應岳飛奏狀¶
臣十一月十九日據岳飛公文今月十二日據統制官¶
冦成等四狀申稱自虢州獲㨗之後再撫存商虢西京¶
<pb:KR4d0138_WYG_092-9b>¶
長水福昌永寧伊陽一帶百姓了當於十月二十七日¶
探報蕃偽賊馬侵犯鐡領闗其把隘鄉兵統領申稱賊¶
馬厚重支吾不往成等所統人馬不多遂移寨前來横¶
澗設伏隄備於二十九日有馬軍千餘疋前來見陣掩¶
撃敗走殺死賊兵百餘人奪馬二十餘疋内辨認得有¶
蕃人三二十人至三十日有馬軍二千餘騎再來衝突¶
成等鼔率官兵向前迎敵掩殺賊徒退走殺死數十人¶
活捉八人内七人係蕃人重傷相繼皆死問不得蕃人¶
<pb:KR4d0138_WYG_092-10a>¶
頭領姓名一名係劉豫人髙收通說得蕃人有一萬五¶
千餘人馬有三千餘疋劉豫有二萬餘人馬有二千餘¶
疋依舊係偽王太尉韓觀察傅安撫成大尹等統率當¶
時追趕間其賊衆埋伏數路分頭一布前來成等為見¶
賊馬勢重即時拽領軍馬於朱陽五里川擇利下寨伏¶
乞使司火急星夜差發軍馬前來救援同日又據商州¶
駐劄准備將賈彦十一月初一日申番偽賊馬一萬餘¶
人已犯商洛縣又據統制官王貴十一月初四日申何¶
<pb:KR4d0138_WYG_092-10b>¶
家寨偽五大王聚集蕃偽賊馬重厚亦有在舊唐州下¶
寨侵犯㐮陽界分并鎮汝軍賊勢重厚見侵犯鄧州界¶
作過貴雖已遵依使司差到幹辦于大夫備傳指揮措¶
置事宜更乞疾速差發軍馬前來同共掩擊并於十一¶
月十一日據統制官崔邦弼今月初六日申賊馬侵犯¶
信陽軍作過遣發將官秦祐於長臺鎮殺散賊馬追趕¶
至望明港大寨為見賊馬衆多却拽領軍馬回信陽軍¶
下寨伏乞使司疾速添差軍前來同共掩殺飛契勘諸¶
<pb:KR4d0138_WYG_092-11a>¶
處申賊馬分路前來侵犯意欲决圖上流飛雖目疾未¶
安不免將帶在寨軍馬過江措置外申本司照㑹臣契¶
勘冦偽并力侵犯㐮鄧信陽軍等處兵勢厚重謀慮非¶
淺今來岳飛雖已前去措置掩擊縁荆湖接連江西一¶
帶地里闊逺竊慮孤軍緩急難以捍禦伏望聖慈速降¶
睿㫖令劉光世遣發軍馬前來策應及命重臣統大兵¶
屯駐九江督戰庶幾上流重地不致疎虞再獲大㨗天¶
聲益振恢復之功在此一舉乞賜留神幸察¶
<pb:KR4d0138_WYG_092-11b>¶
　　乞蠲免淮衣紬絹奏狀¶
契勘洪州以前年例樁發淮衣紬絹二萬四千餘疋自¶
經兵火殘破之後不曽收樁自紹興二年已後至今年¶
各䝉朝廷蠲免起發今來近准指揮令本司預將紹興¶
七年分淮衣紬絹折納米斛縁上件紬絹本州已累年¶
不曽收樁起發委是無可拘催折納欲望聖慈特降睿¶
㫖將本州來年分合發淮衣紬絹之數依已前年例蠲¶
免施行¶
<pb:KR4d0138_WYG_092-12a>¶
　　乞將户帖錢分作二分隨秋稅起催給賣奏狀¶
勘㑹本路見依奉朝廷指揮措置出賣戸帖内去年旱¶
傷及四分以上州縣依元降指揮候今年起催秋稅日¶
給賣臣契勘本路去年亢旱比之他路尤甚内洪吉筠¶
袁江撫州興國臨江軍皆是災傷至重有及七八分去¶
處鄉民大段貧困其間有逃移之人尚未盡能復業雖¶
今秋豐熟縁春耕之時正在闕食榖價翔踴人户無本¶
作田所種不多私債甚重民力未至蘇醒今來州縣見¶
<pb:KR4d0138_WYG_092-12b>¶
行起催㑹之一路數目浩瀚又縁本路按月起發應副¶
岳飛大軍錢並係見錢縁此民間難得見錢號為錢荒¶
兼目今榖價頓减若責令人户依限併行送納愈見困¶
弊深可矜憫欲望聖慈特降睿㫖下本路都轉運司許¶
將去年旱傷及四分以上州縣未賣户帖價錢分作二¶
年隨秋稅起催給賣如人户情願以米斛依本處市價¶
抵頭折納者聽更不收納加耗湊作和糴之數起發庶¶
幾稍寛民力¶
<pb:KR4d0138_WYG_092-13a>¶
　　乞施行䖍州不發將兵奏狀¶
契勘本司昨准都督行府及樞密院劄子降到指揮本¶
路將兵遇有緩急許本司全將勾抽使喚及不𨽻將兵¶
許勾一半赴本司按閱使喚本司已遵依前項指揮施¶
行縁東南第六將並無䖍吉州駐劄竊慮本州有盜賊¶
殘黨除存留一半措置彈壓外秪令將一半將兵團結¶
聽候本司緩急勾抽今年十月内據淮西蘄黄等州探¶
報冦偽賊馬萬數浩瀚侵犯光州及廬壽等處縁本司¶
<pb:KR4d0138_WYG_092-13b>¶
别無軍馬可以控扼沿江要害去處遂劄下䖍吉州起¶
發已圑結下一半將兵前來應副分布使喚除吉州發¶
到三百人外其䖍州見管將兵二千九百餘人合行起¶
發一半一千四百餘人本州占吝妄以盜賊為名並不¶
肯起發一人一騎本司已兩具奏聞及申都督行府䝉¶
朝廷行下䖍州限一日分析不起發因依及都督行府¶
劄子如本司勾抽諸州軍兵守臣輙敢占吝不即發遣¶
自合按劾申奏本司亦累劄下及遣使臣前去催促並¶
<pb:KR4d0138_WYG_092-14a>¶
不依應今來淮西等處賊馬已為諸路大兵討殺各已¶
退遁沿江一帶平寧本司目下不須前件將兵已劄下¶
䖍州權免起發别聽指揮外照㑹一路將兵依法合聽¶
帥司節制又有近降朝廷指揮許本司於防秋警急之¶
際起發使喚其䖍州守臣妄以盜賊為名占吝不遣不¶
惟有違本司節制亦不遵奉朝廷指揮雖今來沿江幸¶
保無虞竊慮向後緩急之際難以調度及其餘州軍倣¶
傚觧體不復遵禀節制緩急有誤國事臣以人微望輕¶
<pb:KR4d0138_WYG_092-14b>¶
不足表率一路已具奏聞乞先次罷黜外所有䖍州弛¶
慢官吏已送袁州取勘伏望聖慈詳酌施行¶
　　　小貼子¶
　契勘洪州北至淮南界二百餘里南至䖍州十五餘¶
　程將兵盡在䖍州防秋之際若不先期起發必不及¶
　事兼䖍州盜賊比之春夏間十無二三雖有些小皆¶
　是殘黨其存留一半將兵及本州諸縣廵尉弓兵又¶
　不下千餘人自足措置彈壓今來䖍州官吏全不體¶
<pb:KR4d0138_WYG_092-15a>¶
　念事有輕重妄以盜賊為名占吝不遣若不䝉朝廷¶
　略賜施行委是帥司虚設緩急之際難以任責伏望¶
　聖察¶
　¶
　¶
　¶
　¶
　¶
<pb:KR4d0138_WYG_092-15b>¶
　¶
　¶
　¶
　¶
　¶
　¶
　¶
　梁谿集巻九十二¶
