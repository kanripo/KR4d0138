# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:01.342829
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷三十
<pb:KR4d0138_WYG_030-1a>¶
欽定四庫全書¶
　梁谿集巻三十　　　　　　宋　李綱　撰¶
　　詩二十六(自癸丑嵗歸抵三山/以後作三十六首)¶
　　　自天寧遷居城東報國寺¶
　　　&KR0275;風二絶句¶
　　　西軒小池荷花盛開與賔客酌酒其上以荷為¶
　　　　杯引滿徑醉¶
　　　初食荔枝四絶　　　詠懷十六韻¶
<pb:KR4d0138_WYG_030-1b>¶
　　　月夜獨坐二絶¶
　　　仲輔叔易遊黃蘖還以詩軸相示為賦二篇¶
　　　諸季遊東山置酒賦詩余以病不果往次其韻¶
　　　送李似之舎人歸連江二首¶
　　　知宗端禮出示曾信斯展鉢之作次韻¶
　　　題唐氏所藏崔白畫雪中山水¶
　　　題崔白畫江天雪景　春曉聞衆禽聲有感¶
　　　初見牡丹與諸季申伯小酌¶
<pb:KR4d0138_WYG_030-2a>¶
　　　小庭中作荼醾架遂試新花與客對飲¶
　　　與叔易弈不勝賦著色山水一篇¶
　　　有詔舉賢良作詩勉申伯使繼世科¶
　　　申伯見和有未肯承當之意次韻報之二首¶
　　　次韻勉申伯叔易　　仲輔作詩梗之再次韻¶
　　　復次韻闢之¶
　　　端禮知宗寵示水石六軸戯作此詩歸之¶
　　　千葉碧桃二絶　　　許右丞詩二篇¶
<pb:KR4d0138_WYG_030-2b>¶
　　　追和許崧老詩二篇¶
　　　絶句約珪禪師同食荔枝二首¶
　　自天寧遷居城東報國寺¶
多病維摩祗一牀徙居又復借僧房荷花欲吐乍舒藥¶
荔子未丹先有香皓月解尋朱户入南風偏𠊓北牎凉¶
吾年半百行休矣萬事悠悠皆可忘¶
　　&KR0275;風二絶句¶
自從嶺海入閩中乃始今朝識&KR0275;風南極只愁天柱折¶
<pb:KR4d0138_WYG_030-3a>¶
蘭臺休更論雌雄¶
雲氣飄揚萬馬馳占風先有土人知飛沙㧞木渾閑事¶
祗怕山園損荔枝¶
　　西軒小池荷花盛開與賔客酌酒其上以荷為杯¶
　　　引滿徑醉¶
池上荷花一夜開呼賔小酌共徘徊試将曲柄黄金杓¶
注此虚心碧玉杯風露暗隨香氣入雲山盡向坐隅來¶
頽然徑醉君知否不醉須為造物咍¶
<pb:KR4d0138_WYG_030-3b>¶
　　初食荔枝四絶句(所居報國有/十八娘荔枝)¶
烟雨濛濛半暑時輕紅旋摘自提攜不知誰是善知識¶
斷送歸家食荔枝¶
平昔傳聞十八娘豐肌秀骨有餘香今朝親到芳叢下¶
應許幽人饜飫嘗¶
堆盤盛喜珠璣滿繞齒乍驚氷雪香病酒相如正消渇¶
不妨時擘絳紬囊¶
南海何年貢荔枝知音千古有楊妃華清賜浴嬌無力¶
<pb:KR4d0138_WYG_030-4a>¶
一騎紅塵初到時¶
　　詠懷十六韻¶
衰年萬事懶此志有誰知偶爾出何意泛然歸不遲休¶
為鵩鳥賦幸及荔枝時水石日在眼旌旜非所思攜琴¶
傍松徑置酒俯蓮池粲粲水花净蕭蕭風葉披忘言聊¶
隠几得趣剰圍棊天地慘将暮風雲徒爾為物華去苒¶
苒草色自離離宻勿猿鶴侣迢遥丘壑姿親朋有情話¶
圖書皆吾師掃室僅容膝說詩真解頥多慙鵷鷺羽且¶
<pb:KR4d0138_WYG_030-4b>¶
詠鶺鴒詩逸少誓獨苦孔君休乃宜平生滄海約嵗晩¶
鹿門期喜近清秋節那為宋玉悲¶
　　夜月獨坐二絶句¶
氷輪杳杳碾層空獨坐凄然秋色中深院無人共清景¶
静聞金井落梧桐¶
廣寒宫殿碧霄傍散下霏霏風露香斟酌姮娥憐我老¶
故窺書幌照人牀¶
　　仲輔叔易招客同遊黄蘖還以詩軸相示為賦二¶
<pb:KR4d0138_WYG_030-5a>¶
　　　詩¶
招提古黄蘖環揖盡青山我病未能往子行真是閑猿¶
聲翠屏外虹影碧潭間好句聨珠璧清新詎可攀¶
江外留禪老佳名借此山忘心寧戀著寓意為幽閑大¶
士說法處片雲生坐間他年筋骨健相約更躋攀¶
　　諸季招客遊東山置酒賦詩以病不果往次其韻¶
衰病年來百事闌禪居環繞盡青山登髙選勝從君樂¶
隠几忘言輸我閑一枕清風銷永日三杯濁酒發&KR0755;顔¶
<pb:KR4d0138_WYG_030-5b>¶
雀羅可設從來事東閣常開不是慳¶
　　送李似之舎人歸連江舊隠二首¶
羨君卜築粤江濵去作林間適意人環揖溪山供勝賞¶
賸栽桃李占芳春養生有主身長健與物無心道轉親¶
一曲鑑湖歸賀老可能分半乞比鄰¶
衰病修然寂寞濵已将小隠約幽人眠雲嘯月有餘樂¶
問栁尋花無限春争席樵漁真得計㑹心魚鳥自相親¶
醉鄉况有閑田地應許東臯更卜鄰¶
<pb:KR4d0138_WYG_030-6a>¶
　　知宗端禮太尉出示曾信斯展鉢之作奉次元韻¶
忘情鼎食豈無因應悟從來夢幻身自愧毗耶多病客¶
阻陪蒲塞浄縁人心源瑩澈了空法舌本圓通透味塵¶
信厚振振流澤逺嶷然一角見天麟¶
　　題唐氏所藏崔白畫雪中山水¶
我昔曽為陽羨遊正值雪花大如掌開門恍訝天地白¶
雲湧羣山入書幌銅官逺並玉峯寒罨畫暗流氷片響¶
千巖萬壑争出竒應接髙低迷俯仰十年不到浙江西¶
<pb:KR4d0138_WYG_030-6b>¶
寤寐勝遊勞夢想大梁崔白豈善幻斷取山川移異壌¶
當時眼界無盡觀都在一幅生綃上南方炎熱瘴癘地¶
使我翛然毛骨爽天光慘淡隂氣凝片片飛花來蒼莽¶
毫端造化成六出不比餘工得其髣連峯合㳫波濤翻¶
負雪崔嵬㡬千丈谷幽草木枝榦老巖曲樓臺簷角敞¶
溪頭水落正石出暮靄沉舟暗魚網山牆野壁茅屋深¶
風颺青帘如五兩買魚酌酒者誰子應有幽人坐同饗¶
平生愛雪喜山水對此乍覺神情怳明牎静㸔久愈妍¶
<pb:KR4d0138_WYG_030-7a>¶
似倩麻姑為爬痒一時名手真絶藝妙處工夫誰與賞¶
生前裘馬頗蕭條身後丹青空倜儻惠崇聲價亦相先¶
滕薛未知當孰長我家梁谿富溪山雪裏寒光含萬象¶
每同子猷乗小艇不數王恭披素氅故山猿鶴㑹相思¶
感物興懷増勇往時平事定歸去來安得飛翰出塵鞅¶
　　題崔白畫江天雪景¶
朔風飛花落暮灘瀟然幽致滿江干天邉白鷺輕輕下¶
風裏黄蘆索索乾水淡沙平鸂&KR2409;侣雲深烟瞑鶺鴒寒¶
<pb:KR4d0138_WYG_030-7b>¶
江南嵗晩多風景崔氏齊驅入筆端¶
　　春曉聞衆禽聲有感¶
春山蒼莽天欲明枕上静聽春禽鳴雛鸎初囀正調舌¶
姹婭乍聞三兩聲不如歸去意良切脫却潑袴何由行¶
愁人最是斷消息姑惡更覺聲嬌獰布穀催耕雨纔足¶
鵓鳩喚婦逺将晴其餘不復識名字雅音幽韻如簧笙¶
天公憐我太寂寞故遣尤物怡吾情鸞歌鳳舞未可見¶
候蟲時鳥聊嚶嚶我生半世困漂泊巧言讒謗飽所經¶
<pb:KR4d0138_WYG_030-8a>¶
杜門却掃與世絶欲窒兩牖忘雷霆爾聲雖好太饒舌¶
逼耳頗似虚弦驚就中提壺可人意勸我沽酒花間傾¶
心懷百憂只欲睡更願常醉不用醒落花芳草正可藉¶
玉山自倒知誰令烏啼鵲噪錯昏晝燕雀啾唧環簷楹¶
從教一一恣嘲弄吾方深入無何庭¶
　　初見牡丹與諸季申伯小酌¶
牡丹家中州尤者西邑洛姚黃妃魏紫餘品皆落寞南¶
方瘴癘地寒暑互參錯浪蘂與浮花未春先已作安能¶
<pb:KR4d0138_WYG_030-8b>¶
萃和氣孕此木芍藥今朝眼忽開數朶到書閣郁然蘭¶
蕙芬爛若雲霞爍雖非千葉繁香色亦不惡花王苖裔¶
逺氣格尚宏廓羣芳類凡禽累百慙一鶚把酒共對之¶
寄意良匪薄無辭倒金樽坐使花空落¶
　　小亭中作荼醾架遂試新花與客對飲¶
旋装新架對庭除多謝春工與㸃酥雲葉扶疎成翠幄¶
玉花浮動滿龍須招邀蜂蝶來書幌燕集賔朋共酒壺¶
䕃釀欲教香入骨醉中芳馥任歌呼¶
<pb:KR4d0138_WYG_030-9a>¶
　　與叔易弈不勝賦著色山水詩一首¶
将軍思訓久為土龍眠道人亦巳亡誰将丹青冩山水¶
入我宴坐虚明牎峯巒廽複吐雲氣林木窈窕籠烟光¶
丹楓半落天雨霜漁舟招招靜鳴榔野橋巖寺遞隐見¶
浦花汀草何㣲茫江邉落日尚返照山頭正作金色黃¶
縈青繚白有餘態却笑水墨無文章畫工畫意不畫物¶
咫尺應須千里長具區約略貫苕霅赤岸髣髴通瀟湘¶
安得僊翁一葉艇使我超忽窮江鄉¶
<pb:KR4d0138_WYG_030-9b>¶
　　有詔舉賢良方正作詩勉錢申伯使繼世科¶
中興天子開賢科籠絡英俊歸網羅此科久廢習者少¶
應詔正恐人未多君家三世五制舉名與嵩華爭嵯峨¶
玉堂金馬皆故物髙文大策垂不磨今君落筆妙天下¶
該洽辯愽如懸河胡不進巻對廷策清芬逺紹揚其波¶
勒兵小試見家法坐却勍敵揮雕戈君如有意作大将¶
我願薦信同蕭何功名晚逹未為老志氣方壯靡有他¶
勉㢤努力為門户慎勿自棄成蹉跎¶
<pb:KR4d0138_WYG_030-10a>¶
　　申伯見和拙句且示七言律詩兩章有未肯承當¶
　　　制科之意次韻報之¶
才性如君豈易窺斷碑摸索巳無遺百家小說都成誦¶
一藏魔言揔記持東里多知工潤色西施雖病善顰眉¶
制科便與承當取正是逢場作戲時¶
聖朝制舉萃髙門文采風流日益新功德在民尤表表¶
子孫宜爾又詵詵策名當學富彦國避世休同梅子真¶
響答詩筒逼皇祖讜言驚世更何人¶
<pb:KR4d0138_WYG_030-10b>¶
　　申伯和篇舉叔易自代叔詩復推申伯要之二子¶
　　　皆當由此科取重名於世恨吾資妄髙不得偕¶
　　　二子鳴躍其間復次前韻以兼勉之¶
古來豪傑收殊科眇然鸞鳳亦可羅漢唐選舉最為盛¶
我宋得士良已多危言切論動天壤陸離劒佩冠巍峩¶
至今凛凛有生氣豈與草木同銷磨自從罷舉樂軟美¶
馴致戎馬窺關河翠華兩宫狩沙漠疊鼓萬里翻鯨波¶
睿明感憤復舊制欲起士氣寧兵戈多材好學如二子¶
<pb:KR4d0138_WYG_030-11a>¶
辭此其奈制舉何青錢萬選當萬中善射不復言公他¶
勉將忠讜助休運嗟我老矣真蹉跎¶
　　申伯叔易再和詩将有從吾言之意而仲輔作詩¶
　　　梗之以故未果復次前韻既助其決且戒勿與¶
　　　仲輔謀也¶
嗟予於世誠左科屏居門可設雀羅弟昆相從有良友¶
静中所得亦復多㣲言造理極壼奥髙論葢世驚嶫峨¶
含章懷美待時發資質已妙猶鐫磨明廷策士復古制¶
<pb:KR4d0138_WYG_030-11b>¶
使我意氣如奔河作詩勸自此途進往駕巨舸凌長波¶
成功相期一戰霸大敵禠魄皆投戈篇章酬復未勇往¶
謙退将若斯文何定從當以一語決幸勿傍顧而言他¶
要須勿與少游議政恐此志成蹉跎¶
　　詩三復往而二子之意猶未決吾知之矣復次前¶
　　　韻以闢之¶
僊家佛氏各有科所舉淨土與大羅癡人妄想到其處¶
堅守丹鼎翻貝多胸中有此一念故積慮便作層氷峨¶
<pb:KR4d0138_WYG_030-12a>¶
超然了逹無閡者應物不磷誰憂磨叔兮愛仙事爐竈¶
擬驂鸞鶴翔雲河錢子貪佛為藏轉欲以一月分千波¶
乃将世故與陳說坐使談笑尋干戈願君捨逺聊自近¶
濟世不曰如之何我方衰病卧江海駭俗頗似哀駘他¶
驊騮見鞭行甚速期子自策勿蹉跎¶
　　端禮知宗寵示水石六軸戲作此詩歸之¶
閩溪盤屈七百里贑水湍㵼十八灘何人作此極變態¶
使我當暑毛骨寒小山屹立奔猛裏飛浪洶動巉巖間¶
<pb:KR4d0138_WYG_030-12b>¶
喧豗似有雷霆響囬薄乍疑霜雪翻枯槎石上盡堅瘦¶
蒼波噴浸尺度慳畫工不復畫舟檝意謂絶險無敢干¶
豈知操舟若神者出沒濤瀬心甚閑﨑嶇世路更巇惡¶
返視此畫平而安¶
　　千葉碧桃二絶句¶
春光欲暮碧桃開烟露相和染玉腮仙苑何人移得種¶
風光疑自茂陵來¶
每恨桃花抵死紅年年穠豔笑春風誰知零落臙脂後¶
<pb:KR4d0138_WYG_030-13a>¶
淺碧㣲開烟雨中¶
　　翰艤舟大藤峽口武陵使至忽奉福唐珍牘附以¶
　　　古風招隠攬之欣聳有㑹初心而分閫之命下¶
　　　巳久矣詠歎不巳復次舊韻用寄惓惓冀一觀¶
　　　省¶
避兵窮嶺海我豈文休孫慨彼鳴鳳郊化為逐鹿原北¶
吹戰塵腥南接瘴霧昏森然一彗孛敢近六龍暾轉舟¶
大藤峽脫死鱷與黿纜裊蒼崖樹落日銜未呑忽得素¶
<pb:KR4d0138_WYG_030-13b>¶
書尺若闚黄裳坤招我以隠淪雉澤遺塵樊㳺心太易¶
初攟逐萬化根耿光百世後樂此不亡存寧知虎符下¶
擁公萬旌旛英威祖豫州非心折王敦從容謝東山逆¶
氣沮桓温自昔國其國治忽信有源豈容社稷鎮端老¶
孤獨園至人心淑清一為斯民渾胡騎却長嘯晉史徒¶
清言武侯揮白羽亦有軍務繁要封鯨鯢觀復睹宸極¶
尊功成去𠖇𠖇與我俱鴻軒¶
　　辛亥三月繫舟瀟湘得邵武栁州二丞相正月初¶
<pb:KR4d0138_WYG_030-14a>¶
　　　書撫事感懷寄此長句¶
回鴈峯南楚越分瀟湘烟水思離羣林寒欲暗他江浦¶
月出先明半嶺雲客子無歸迷世路故人不見隔兵氛¶
春風空寄相思字冦鄧經綸早晚聞¶
　　許崧老賦三友篇以遺東林珪禪師余嘗次韻和¶
　　　之未幾余被命宣撫荆廣崧老復以詩來曾未¶
　　　一嵗間聞吳元中薨于栁崧老東歸薨于䖍余¶
　　　方罷帥事屛居長樂珪禪師自江西見過閲篋¶
<pb:KR4d0138_WYG_030-14b>¶
　　　中得崧老二詩相與讀之愴然因復追和其韻¶
黄塵暗神州寳玦悲王孫六龍轉淮海荆棘生中原時¶
危頼耆俊引手開霧昏廓清天宇間復見咸池暾跨海¶
斬長鯨驅石駕鼉黿悼心失良策至今聲尚呑二公直¶
以方象在六二坤英英鸞鵠姿超然脫籠樊才雄一世¶
表學貫萬象根皇天不憗遺三友獨我存去嵗適湖湘¶
戈甲照旗旛龍城得吳書心契久益敦襄陵寓營道詩¶
句來清溫囬頭失良友誰能詰其源我老卧江海病鶴¶
<pb:KR4d0138_WYG_030-15a>¶
栖荒園娛心嶺白雲濯足溪流渾幽人幸見過握手得¶
晤言從來心地法半偈巳覺繁願磨習氣垢坐覿出世¶
尊喟彼泉下人何由復軒軒¶
　　　右次孫字韻古風¶
轉頭良友死生分獨鶴如何不念羣慨想平生空灑涕¶
追吟佳句只㸔雲&KR0215;雞墓隧違徐志羣盜潢池尚楚氛¶
頼有幽人慰岑寂此方教體在音聞¶
　　　右次羣字韻長句¶
<pb:KR4d0138_WYG_030-15b>¶
　　絶句奉約珪禪師相過同食荔枝¶
荔子新來已著花千林行見爛朝霞幽人莫戀雪峯境¶
拄杖穿雲過我家¶
荔子丹兮滿翠嵐能将法味發芳甘舌根幸有圓通在¶
何惜南來與徧參¶
　¶
　¶
　梁谿集巻三十¶
