# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:03.674115
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷一百四十五
<pb:KR4d0138_WYG_145-1a>¶
欽定四庫全書¶
　梁谿集巻一百四十五　　　宋　李綱　撰¶
　　迂論一¶
　　　論創業撥亂之主用人¶
　　　論骨鯁敢言之士　　論君臣相知¶
　　　論君子小人之勢　　論君子小人之分¶
　　　論天人之理¶
　　論創業撥亂之主用人¶
<pb:KR4d0138_WYG_145-1b>¶
古之創業撥亂之主必有一世之英材起而輔翼之卒¶
然相遇于草昧之中非知之難用之為難而能盡其用¶
為尤難也知而不能用與不知同用而不能盡與不用¶
同知其材而能盡用之惟高祖為然高祖因蕭何而知¶
韓信設壇場拜以為大将中分麾下之兵使之定三秦¶
虜魏豹擒夏説破趙二十萬衆脅燕平齊卒滅項羽豈¶
特信之功哉高祖能盡其用也因魏無知而知陳平以¶
為䕶軍盡䕶諸将捐黄金四萬斤使間楚之君臣不問¶
<pb:KR4d0138_WYG_145-2a>¶
出入而楚之君臣果以疑疏遂至于亡出六竒計而天¶
下遂定豈特平之智哉高祖能盡其用也至于子房蕭¶
曹則高祖素所自知也何守筦籥餽調兵參從征伐攻¶
城畧池而子房運籌帷幄之中决勝千里之外謀合志¶
從無不盡其用者彼韓信陳平皆嘗從楚以策干羽弗¶
能用也而羽之骨鯁之臣如亞父鍾離昧之徒一為漢¶
所間遂疑逺之用而弗能盡也楚漢之所以興亡雖其¶
故多端而大要在此故高祖置酒雒陽南宮使通侯諸¶
<pb:KR4d0138_WYG_145-2b>¶
将言已之所以得天下而項氏所以失之者高起王陵¶
言其故而高祖推明子房蕭何韓信之功以謂彼皆人¶
傑吾能用之此吾所以取天下也項羽有一范増而不¶
能用此所以為我禽也嗚呼若高祖者其可謂知所以¶
取天下之要歟¶
　　論骨鯁敢言之士¶
自古敵國及将為姦亂之臣惟畏骨鯁敢言之士何哉¶
夫所謂骨鯁敢言之士當大變必有非常之謀臨大難¶
<pb:KR4d0138_WYG_145-3a>¶
必有不可奪之節能格其君之非能副其民之望而國¶
之所恃以安此固敵國及将為姦亂之臣之所深畏也¶
楚欲羸師以誘隨而憚季梁晉欲假道於虞以伐虢而¶
憚宮之竒陳平為漢謀楚則曰彼項王骨鯁之臣亞父鍾¶
離昧之属不過數人耳能捐數萬斤金反間其君臣破¶
楚必矣淮南王安欲謀反獨憚汲黯則曰黯好直諫守¶
節死義至説公孫𢎞大将軍如發䝉耳而曹操遺孫權¶
書亦詭辭令取張昭以効赤心張昭者權之重臣好直¶
<pb:KR4d0138_WYG_145-3b>¶
諫而不屈者也惟明主為能不為間言之所惑聽用而¶
崇奨之故隨侯聞季梁之言懼而脩政楚不敢伐漢武¶
推汲黯為近古社稷之臣不冠不見而淮南寝謀孫權¶
待張昭益厚而魏不敢加兵至虞公項羽則不然此宮¶
之竒去而虞所以為晉禽亞父乞骸而楚所以為漢滅¶
也悲夫¶
　　論君臣相知¶
昔之君臣所以能有為于世必其相知之深而相與之¶
<pb:KR4d0138_WYG_145-4a>¶
誠如腹心手足之于一身父子兄弟之于一家不事形¶
迹無所疑間忌媢䜛慝者不能容其姦然後可以建非¶
常之功而定大業自漢以來高祖視蕭何如左右手處¶
子房于帷幄之中光武之于耿鄧元帝之于王導太宗¶
之于房杜皆出入卧内委以腹心故能創業中興光有¶
天下而憲宗得一裴度武宗得一李徳裕皆付任不疑¶
以責成功而唐之紀綱號令遂以復振君臣㑹遇之際¶
顧不重哉齊公之于管仲一則仲父二則仲父而管仲¶
<pb:KR4d0138_WYG_145-4b>¶
之言亦曰知而不能用害霸也用而以小人間之害霸¶
也先主之于孔明自以謂猶魚之有水舉蜀國以聽之¶
而自二十罰以上孔明皆親不以為専不如是不足以¶
霸諸侯而據一方况其大者乎若夫且用而且疑之來¶
䜛賊之口行譖愬之言有所施為則疑曰不然有所薦¶
進則疑曰不可而欲須功業之成譬猶掣肘而求善書¶
縶足而求逺至召醫師不使之投藥石而責以起死之¶
功用梓人不使之掄棟楹而責以無覆壓之患盖亦難¶
<pb:KR4d0138_WYG_145-5a>¶
矣古人有辭三公之位而灌園棄萬鍾之禄而不顧者¶
彼豈獨輕富貴哉誠難于受任故也¶
　　論君子小人之勢¶
君子小人如氷炭然勢不兩立常相為勝負而君子之¶
勢常不足以勝小人有國者用君子則治安用小人則¶
危亂人主非甚無道未嘗不欲進君子而退小人卒之¶
君子常退小人常進治安之世少而危亂之世多其故¶
何哉則操術使之然也君子之操術其自待者重而去¶
<pb:KR4d0138_WYG_145-5b>¶
就輕于廢興曰有命於得之不得曰有義自非人主卓¶
然有高世之姿其明足以知人其誠足以任人則君子¶
亦将不與世競退而自樂其道非特如此而已用之治¶
國不委已而從人必使由于吾之規矩凖繩之中逆人¶
之所順而強人之所劣類非中材之主所能堪此所以¶
尤易舎而難合也至于小人則不然其自待者薄不顧¶
禮義亷耻而惟利之為從富貴爵禄决性命以争之故¶
不得于其君則已一得于君則膠固而不可拔盖其操¶
<pb:KR4d0138_WYG_145-6a>¶
術必有小忠以結其主之知必有秘計以中其主之欲¶
必阿諛順㫖以聲色燕安為之餌屈已厚賂以買其主¶
之左右親暱以知其動静而迎合其意故自中材之主¶
鮮不惑之及其得志則傲然無所忌憚排擯忠良援引¶
黨與豐已殖私而視國家之安危存亡如秦人視越人之¶
肥瘠恬不加恤故古之用小人者必至于家國俱敗而¶
後已雖至于敗而其君猶有念之而弗釋者此小人之¶
進所以為有國者之所深戒也姑取漢唐以來用小人之¶
<pb:KR4d0138_WYG_145-6b>¶
效數事明之元帝信任石顯委以政事而顯為人巧慧¶
習事能探人主微㫖内深賊持詭辯以中傷人忤恨睚¶
眦輙被以危法自知擅權事柄在掌握乃時歸誠取一¶
信以為驗嘗使出外先自白恐後漏盡閉宮門請以詔¶
開門上許之顯故投夜還如所言後果有告顯専命矯¶
詔開宮門者天子聞而笑之益憐顯賞勞尤厚顯以故¶
能譖蕭望之令自殺而周堪劉更生坐廢錮不復進用¶
張猛京房陳咸賈捐之之屬皆抵刑戮而與牢梁五鹿充¶
<pb:KR4d0138_WYG_145-7a>¶
宗結為黨友諸附倚者皆得寵位此豈非以小忠結其¶
主之知耶高宗欲立武后許敬宗李義府揣知其㫖朝¶
獻策而暮進用乃與王徳儉袁公瑜侯善業之徒相推¶
轂濟其姦誅棄骨鯁大臣如長孫無忌褚遂良郝處俊¶
來濟之屬皆不免故武后得肆志攘取威柄天子歛衽¶
而國祚移此豈非以秘計中其主之欲邪明皇罷張九齡¶
而相李林甫也林甫善刺上意而養君欲每奏請必先¶
賂遺左右審視微㫖以固恩信至饔夫御婢皆所欵厚¶
<pb:KR4d0138_WYG_145-7b>¶
故天子動静必具得之明皇任之不疑深居燕適沉蠱¶
袵席而致天寳之亂林甫死楊國忠繼之恃内援與禄¶
山争寵謂其跋扈不足圗故激怒之使必反以取信禄¶
山既叛獨哥舒翰将兵二十萬守潼闗可以控險拒之¶
而國忠疑其反已且誅君側之惡從中督戰翰遂以敗¶
及陳元禮之變身死家破雖悔亦無及矣此豈非必至¶
于家國俱敗而後已耶徳宗奉天之變起于盧杞故涇¶
軍之亂呼于市曰不奪而商人僦質矣不税而間架除¶
<pb:KR4d0138_WYG_145-8a>¶
陌矣其召怨挻亂皆杞為之既狩奉天姜公輔請挾朱¶
泚以行杞以百口保其不反而泚果為涇軍所立渾瑊¶
請道乾陵掎角以破賊杞以謂驚動陵寝請道漢谷而¶
賊果拒隘不得進六師幾殆李懐光自河北赴難數破¶
賊杞懼其見帝斥已即譎奏曰懷光勲在社稷賊憚之¶
破膽若許來朝則犒賜留連失事機不如席勝使平京¶
師破竹勢也徳宗然之詔無朝懐光怏怏無所發遂謀¶
反其後雖斥而徳宗念之不衰嘗語李泌曰世謂盧杞¶
<pb:KR4d0138_WYG_145-8b>¶
姦邪朕獨不知何也泌對曰天下皆知其姦邪而陛下¶
獨不知乃所以為姦邪也此豈非雖至于敗而其君猶¶
有念之而弗釋者邪嗚呼小人之情狀多矣惟人主澹¶
然無欲而明足以察之使小人無所施其巧庻幾乎君¶
子可進而治安可期也詩曰譬彼飛蟲時亦弋獲易曰¶
大君有命開國承家小人勿用有國家者可不深戒之¶
哉¶
　　論君子小人之分¶
<pb:KR4d0138_WYG_145-9a>¶
君子小人之分義與利公與私而已夫謀身之智周則¶
愛君之仁薄慮國之計至則保身之術䟱是二者不可¶
得而兼也韓非曰自營為私背私為公惟君子為能勝¶
已之私而公生明故所見皆逺者大者惟其所在與天¶
下國家同其休戚雖無心于謀身而身常安所謂非以¶
其無私邪故能成其私者也有至于蹈禍則其不幸然¶
也小人之智不過于自營而私生暗故所見皆小者近¶
者惟利于己之為從雖區區欲保其身而常至于不可¶
<pb:KR4d0138_WYG_145-9b>¶
保所謂泛乎其知利而不知其害者也有得以茍免則¶
其幸然也故有國家者君子常欲其在内而小人常欲¶
其在外君子可以處腹心而小人可以備役使茍倒置¶
之則必至于敗亡者非其材智之不足心術使之然也¶
趙高之于秦也不可謂無材智其為已之謀至矣不知¶
二世亡而族亦誅虞世基之于隋也亦不可謂無材智¶
其為已之謀至矣不知煬帝亡而族亦不免于禍楊國¶
忠之智非不足知禄山之叛而哥舒翰之兵出闗必敗¶
<pb:KR4d0138_WYG_145-10a>¶
盧杞之智非不足以知朱泚之變而李懐光之不許朝¶
必反然且故激之使然者其意以謂哥舒之敗懐光之¶
反禍雖在國而未及于已使哥舒反斾以誅君側之惡¶
懐光見君而斥朝政之失則已且受其害故安為之而¶
不知其終不能以自免也推此則小人之用心亦可見¶
矣善乎范祖禹之論曰所謂小人者利于已而不利于¶
人則為之害于國而不害于家則為之曽不知不利于¶
人亦将不利于已害于國亦将害于家故古之用小人¶
<pb:KR4d0138_WYG_145-10b>¶
者必至于家國俱亡而後已其真知言歟¶
　　論天人之理¶
天人之理一也人事盡至于不可奈何然後可以歸之¶
于天譬猶農夫之治田耕耘之功既至而遇水旱乃可¶
曰天實饑之也醫師之治病藥石之功既至而猶不起¶
乃可曰天實死之也今未嘗力耕耘而望嵗于天未嘗¶
投藥石而責命于天其可乎古之君子以在天者不可¶
知而盡其在人者故立人之朝卒然遇非常之變故及¶
<pb:KR4d0138_WYG_145-11a>¶
察事理之将然必力争而救止之雖得罪至於蹈死而不¶
悔其意以謂吾知盡夫人事而已幸而時君聽之可以¶
轉危亡而為安存庸詎知人之非天也不幸而不聽至¶
于得罪而死然後可以歸之于無可奈何曰天也非人¶
之所能為也君子亦無憾焉方西漢之末天将以王氏¶
間漢故使以外戚輔政而假之權其梓柱生枝葉扶䟱¶
之祥與夫漢二百年當再受命知數者類能言之豈非¶
天哉然而王氏在位劉向上䟽反覆指明其言痛切發¶
<pb:KR4d0138_WYG_145-11b>¶
于至誠雖結怨而不恤其後京兆尹王章因日食之變¶
奏封事極論王鳯遂死獄中更哀平之世而王莽因以¶
簒漢方李唐之初天将以武氏間唐故使之蓄于宮中¶
而為之兆其祕䜟之所載李淳風嘗言于太宗而濫李¶
君羡之誅豈非天哉然而武后之立褚遂良叩頭流涕¶
力争長孫無忌郝處俊之属和之皆坐竄徙其後上官¶
儀因高宗之怒復深論之将使之草廢詔而不果竟以¶
斥死中宗既廢而武后因以革唐向使成帝感悟劉向¶
<pb:KR4d0138_WYG_145-12a>¶
王章之言抑退外戚而進用宗室必無王莽簒弑之禍¶
高宗感悟褚遂良上官儀之言不立后雖已立而廢之¶
必無武氏革命之事言雖切至于得罪以死而卒不能¶
止者天也數子者其言如此雖死而不悔者不以天廢¶
人也君子以謂知所守焉今不盡人事而一切歸于天¶
曰時數當爾天實使然聞數子之言則笑之曰是将以¶
一簣而障江河之潰以一木而支大厦之傾多見其不¶
知量也是果足以知天人之理哉悲夫此後世之所以¶
<pb:KR4d0138_WYG_145-12b>¶
人事每每不脩而悉委之于天也欲無危亂得乎¶
　¶
　¶
　¶
　¶
　¶
　¶
　梁谿集巻一百四十五¶
