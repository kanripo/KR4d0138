# -*- mode: mandoku-view; -*-
#+TITLE: 梁谿集
#+DATE: 2015-08-24 23:56:01.316566
#+PROPERTY: ID KR4d0138
#+PROPERTY: BASEEDITION WYG    
#+PROPERTY: JUAN 卷二十九
<pb:KR4d0138_WYG_029-1a>¶
欽定四庫全書¶
　梁谿集巻二十九　　　　　宋　李綱　撰¶
　　詩二十五(自士子嵗宣撫荆廣赴/長沙以後作三十九首)¶
　　　䝉恩除荆湖廣南宣撫使知潭州具奏辭免二¶
　　　　首¶
　　　辭免不允䝉恩遣使降賜趣行不獲巳受命二¶
　　　　首¶
　　　五月六日率師離長樂乗舟如水口二首¶
<pb:KR4d0138_WYG_029-1b>¶
　　　行次昭武展省祖塋焚黄因㑹宗族二首¶
　　　道臨川按閲兵将次錢巽叔韻三首¶
　　　道廬陵遊青原山謁保寧宗老一首¶
　　　八月十一日次茶陵縣入湖南界有感¶
　　　次衡州二首¶
　　　降步諒二萬衆口號四首¶
　　　不果到南嶽二絶¶
　　　宿嶽麓寺　　　　　初入潭州二首¶
<pb:KR4d0138_WYG_029-2a>¶
　　　到長沙月餘即上章復丐宫祠以詩陳情寄吕¶
　　　　丞相元直¶
　　　罷歸二首　　　　　教習戰艦五絶¶
　　　初去長沙有感¶
　　　自長沙至醴陵道中田皆墾闢道傍有築室而¶
　　　　居者¶
　　　春暮江南道中有感　宿踈山戯成一絶¶
　　　道武夷沖祐觀壁間讀翁士特郎中留題追懷¶
<pb:KR4d0138_WYG_029-2b>¶
　　　　感愴二首¶
　　　自水口泛舟如長樂¶
　　䝉恩除荆湖廣南宣撫兼知潭州具奏辭免¶
得罪明時忽六年生還新自海南邉分甘伏死巉巖下¶
豈意猶還大将權老似廉頗徒喜飯才非祖逖敢先鞭¶
一封瀝血輸誠懇深冀皇慈為惻然¶
昔年宣撫兩河間行次覃懷已召還壮志久𢬵身似葉¶
巧言終使罪如山士風欺蔽猶前日君命牢辭秪厚顔¶
<pb:KR4d0138_WYG_029-3a>¶
回首追思七年事孤危易感涕空澘¶
　　辭免不允䝉恩遣中使降賜趣行不獲已受命二¶
　　　首¶
聖主隆恩雨露頒特迂星使下天闗自嗟犬馬雖衰疾¶
敢避朝廷正急難龔遂有心安渤海謝安無計戀東山¶
中原恢復吾何敢且與君王鎮百蠻¶
頻年巨盜據荆湖自是廷臣計畫迂虎兕儻令隨指擾¶
瘡痍可使即時蘇上流自昔多雄鎮内静方能備外虞¶
<pb:KR4d0138_WYG_029-3b>¶
子賤只憂還掣肘文侯解信樂羊無¶
　　五月六日率師離長樂乗舟如水口二首¶
力疾驅馳為主恩敢辭炎暑道途勤五更鼓角催行色¶
百里旌旗拂曉雲閩粤乍開新幕府灞陵初起舊将軍¶
江山滿目難留戀試擁彫戈静楚氛¶
畫舸連檣泛碧波瀟湘去路飽經過山川煥發旌旜色¶
将士歡娛鐃皷歌舊學但曾聞俎豆暮年何意揔干戈¶
據鞍馬援平生志豈在驪駒白玉珂¶
<pb:KR4d0138_WYG_029-4a>¶
　　次昭武省祖塋焚黄因㑹宗族二首¶
不到鄉閭二十秋幸因帝命得來遊過家上塜懷先德¶
釃酒揮金學故侯季子歸來饒印綬魏舒起廢擁貔貅¶
自嗟慷慨㨿鞍客不及當年馬少游¶
兵火燒殘井邑空谿山依舊夕陽中故鄉自昔悲遊子¶
壮嵗來歸今老翁細認里閭尋樹石怪㸔旌斾走兒童¶
王師新定囬源盜猶喜田家嵗事豐¶
　　道臨川按閱兵将錢巽叔侍郎賦詩次其韻三首¶
<pb:KR4d0138_WYG_029-4b>¶
平生多難豈能賢恩許猶持閫外權貔虎幸䝉分壯士¶
桑榆愧已廹衰年枕前皷角元戎報帳下更籌契箭傳¶
多少豪英志恢復問誰先著祖生鞭¶
酷暑脩途起戴星恨無鵬翼激鯤溟折衝未論攘無敵¶
假道何妨小勒兵試使觸鐃齊作止敢言旗幟益精明¶
三軍酺醵皆呼舞頼有賢侯守郡城¶
經綸屯難正雲雷誤沐恩光玷上台報國有心同犬馬¶
和羮無補愧鹽梅偶持漢節如荆楚幸㑹羣英共酒盃¶
<pb:KR4d0138_WYG_029-5a>¶
更辱佳篇與褒飾珍藏他日詫田萊¶
　　道廬陵遊青原山謁保寧宗老一首¶
老病維摩卧七閩欲邀瓶錫伴閒身愧無拂石眠雲分¶
來作輕裘緩帯人小隊入山風嫋嫋飛泉出寺石磷磷¶
煩師更舉西來意一㸃陽和萬物春¶
　　八月十一日次茶陵縣入湖南界有感¶
憶昔湖南全盛日郡邑郷村盡充實連年兵火人煙稀¶
田野荆榛氣蕭瑟我初入境重傷懷空有山川照旌節¶
<pb:KR4d0138_WYG_029-5b>¶
試呼耆老細詢問未語呑聲巳先咽自從北騎犯長沙¶
巨冦如麻恣馳突殺人不異犬與羊至今澗谷猶流血¶
盜賊縱横尚可避官吏貪殘不可說挾威倚勢甚豺狼¶
刻削誅求到毫髪父子妻孥不相保何止肌膚困鞭撻¶
上户逃移下户死人口凋零十無八九重深逺那得知¶
使者寛容失譏察今朝幸覩漢官儀願使斯民再蘇活¶
我聞此語心如摧平生况有陽城拙行移州縣遣官僚¶
盡罷科須治姦猾巨蠧推窮付囹圄社鼠城狐掃巢穴¶
<pb:KR4d0138_WYG_029-6a>¶
削平羣盜拊瘡痍報政何須待朞月祖宗徳澤感人深¶
周漢正頼宣光哲中興之運期有在庶以涓㣲助溟渤¶
少陵酷愛舂陵行千古知心有元結¶
　　次衡州二首(重陽日曹成以七萬人/過城下赴本司公參)¶
揺落霜林一半紅瀟湘秋色有無中未尋嶽麓抱黄洞¶
先到衡陽囬鴈峯茱菊有情迎九日旌旗無力舞西風¶
年年佳節多行路玉帳樽罍幸不空¶
弄兵赤子滿潢池渤海龔生真吏師欲使循良買牛犢¶
<pb:KR4d0138_WYG_029-6b>¶
會須哀痛問瘡痍東南王氣雖方振西北流民自可悲¶
七萬虎狼皆斂戢廟堂還有阿誰知¶
　　馬友餘黨步諒等以萬衆自江西冦湖南破醴陵¶
　　　攸縣屯於衡山縣界得報即自衡陽率師次衡¶
　　　山遣兵将夜渡江晨叩其壘賊出不意悉解以¶
　　　降放散驅虜老弱外得精兵七千人分𨽻諸将¶
　　　漫成口號四首¶
貔貅一夜渡湘江賊壘朝臨盡出降自古成功在機㑹¶
<pb:KR4d0138_WYG_029-7a>¶
周郎赤壁豈難雙¶
王師破賊凱歌還積甲髙於熊耳山盡選精强付諸將¶
威聲巳足鎮荆蠻¶
赤眉銅馬與黄巾漢魏收功豈異人駕馭撫綏要有術¶
從來盜賊本王臣¶
祝融道上蒼生雨萬事須知總是天宣暢威靈聊塞責¶
乞身從此老林泉(春初有術者推大衍數有詩云祝融/道上為蒼生雨及降步諒之衆正在)¶
(衡山乃知萬事/皆非偶然也)¶
<pb:KR4d0138_WYG_029-7b>¶
　　余兩過湖湘皆以亊阻不到南嶽今自衡趨潭意¶
　　　謂決可一到又以新討降步諒之衆不果往為¶
　　　之悵然成兩絶句¶
衡嶽峥嶸倚太清長時霧雨少晴明我來却恨縁征討¶
不得祝融峯上行¶
七年三到楚江邉阻上衡山信鮮縁此去便為歸老計¶
不知重到是何年¶
　　宿嶽麓寺¶
<pb:KR4d0138_WYG_029-8a>¶
嶽麓久不到兵戈浩聨綿及玆再來遊蓮宇猶依然隔¶
江望城郭瓦礫稀人煙十里無草木髠盡羣山顛老僧¶
舊相識為語當時縁寇騎中宵來烈火光照天殺人知¶
㡬何浮屍蔽長川巨盜繼憑㨿姦貪爭弄權誅求到骨¶
髓荆棘生荒田兹山二三刹危甚偶得全至今齋厨室¶
不給粥與饘步上法華堂試酌白鶴泉泉味儼如昔松¶
竹自碧鮮端如君子操不為治亂愆(闕/)　永空堂慷慨不成¶
眠安得有志士王道還平平太平復舊觀山林寄餘年¶
<pb:KR4d0138_WYG_029-8b>¶
　　初入潭州二首¶
長沙自昔號繁雄兵火連年一掃空猶有江湖資險固¶
恨無方畧暢威風旁通川陜闗河逺下視荆襄指掌中¶
聖主中興當自此無因借箸感堯聦¶
昔年假道過長沙煙雨濛濛十萬家棟宇只今皆瓦礫¶
生靈多少委泥沙寸心報國渾忘老四路宣風静不譁¶
秪願吾皇假年月直從襄漢定中華¶
　　到長沙月餘即上章復丐宫祠以詩陳情寄丞相¶
<pb:KR4d0138_WYG_029-9a>¶
　　　元直¶
衰病投閑不記年誤恩暫到楚江邉布宣威德銷羣盜¶
循撫疲癃理廢田報國固将求尺寸乞身又欲老林泉¶
歸歟晩節知無悔頼有元台為保全¶
　　余行次衡陽彈壓曹成七萬餘人出湖南境移師¶
　　　衡山降步諒二萬衆既入長沙次日即遣師降¶
　　　王進三千人於湘鄉縣七星寨復破王俊三千¶
　　　餘人於邵州其餘羣盜以次討定凢五萬餘選¶
<pb:KR4d0138_WYG_029-9b>¶
　　　擇精銳得萬二千人分𨽻諸将境内遂安流移¶
　　　歸業上章復丐宫祠未報間聞有㫖廢宣撫司¶
　　　及以言者罷去有感二首¶
起廢無因許退藏報恩欲效短中長固知吉甫無張仲¶
猶冀文侯知樂羊破賊功名嗟寂寞呑燕志氣已淒涼¶
春鴻秋鷰空來徃昭氏成虧可兩忘¶
大将呼來若小兒片言罷去復何疑才如頗牧猶遭譖¶
功似韓彭未免危往事㡬畨萋菲織孤忠惟賴聖明知¶
<pb:KR4d0138_WYG_029-10a>¶
歸歟久得山林趣丹荔青蕉正是時¶
　　長沙有長江重湖之險而無戰艦水軍余得唐嗣¶
　　　曹王臯遺制創造戰艦數十艘上下三層挾以¶
　　　車輪鼓蹈而前駚於陣馬募水軍三千人日夕¶
　　　教習以二月十八日臨清湘門按閲旌旗戈甲¶
　　　一新觀者如堵成五絶句以誌之¶
車船新製得前規鼓蹈雙輪勢似飛創物從來因智者¶
世間何事不由機¶
<pb:KR4d0138_WYG_029-10b>¶
戰艦初成閲水軍旌旗戈甲照湘濵渾人未識舟師制¶
歎息工夫若鬼神¶
長江巨浸雖天設控制隄防本在人暇日不為堅守計¶
臨危何以扼通津¶
曹瞞百萬瞰江濵誰遣孫郎㑹解紛滿眼旌旜風浪裏¶
景升方覺是雞豚¶
劉裕當年西入闗樓船浮渭取長安不施艫櫂争先進¶
坐使秦人破膽㸔¶
<pb:KR4d0138_WYG_029-11a>¶
　　初去長沙有感¶
恭承嘉惠半年餘千里宣風愧術疎豈有恩威思将士¶
漫勞稚耋擁輪輿魚歸江海身方適鳥出樊籠意已舒¶
多謝吏民相眷戀使君此去欲懸車¶
　　自長沙至醴陵田皆墾闢有築室而居者¶
年來盜賊若氷銷襁負歸民滿四郊烟雨一犁初破土¶
江村環堵且誅茅瘡痍不擾生新肉燕雀無虞返舊巢¶
安集勤斯徒自歎勿令虎兕更咆哮¶
<pb:KR4d0138_WYG_029-11b>¶
　　春暮江南道中¶
江上風光爛不收一年春物又将休鳴鳩乳燕自相得¶
飛絮落花如許愁目極闗河天杳杳身歸閩粤興悠悠¶
往來踏遍江南土已約幽人老一丘(臨川遇東林珪相/約同老林下故有)¶
(是/句)¶
　　宿䟱山戲成一絶¶
疎山縁熟豈無由蹔到人人識故侯臨别慇勤語禪子¶
秪來託宿不來遊¶
<pb:KR4d0138_WYG_029-12a>¶
　　道武夷沖祐觀壁間讀翁士特郎中留題追懷感愴¶
　　　二首¶
昔年曽謁武夷君先遣瑶山入夢魂舊事追尋如電激¶
此身來徃任雲奔羣峯縹緲淩空翠一水縈紆帯雨渾¶
願向明時乞骸骨誅茅深隠洞中門¶
昔年曾約武夷孫仙賞心違莫共論地下修文君巳逺¶
世間多難我猶存題詩屋壁事如昨灑涕烟霞聲為呑¶
英爽故山應未冺試憑楚些與招魂¶
<pb:KR4d0138_WYG_029-12b>¶
　　自水口泛舟如長樂¶
行盡青山泛碧溪湖平波穏畫船移春鴻秋燕豈人力¶
明月清風長我隨萬事糾紛何日了一生襟抱有誰知¶
落帆巳到釣臺側恰似南柯夢覺時¶
　¶
　¶
　¶
　梁谿集巻二十九¶
